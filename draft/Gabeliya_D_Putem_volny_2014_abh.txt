ДАҼА ИАША МҨАК
ҳан илықәлоу
абжьы ныҵак
адгьыл ашәаҳәабжь гауеит
ԥагьа-ԥагьа
иччаԥшь иҽылак
ҳашҟа Амаалықь даауеит
алашара аҵәаӷәа аныҵуеит
Анцәахша
иҳәатәы нхаларц
аԥсҭазаара ашәхымс ихыҵуеит даҽа иаша мҩак ҳбаларц
 
ЗЕГЬЫ НЦӘАТӘУА
суада адәылашара аныҩнаҷҷа
иԥхаз амра –
сеиҭааит анаҳәа
ашәахәа
ахызеиԥш сҽылаҳәан снатәеит ажәҩан сахәҭакны сныҳәарц сҭаххеит
иаха алашьцара иацәызгаз хьчаны
аҵх ианымшәаз
амреиԥш
сышны
сныҳәара иалаз рызхәыцра мцахон
урҭ аныхеиԥш
рыхьыӡқәа
сшьон
нас
санааԥш
срықәгылан сшьамхқәа
сылаԥш иҵашәо
зегьы нцәатәуа
 
АШЬАЦЕИԤШ СУАҨНЫ Абар, –
Ашьац иаҩызоу алахьынҵа,
Уи зныруа –
Аҿарпын арҳәаҩы…
Алашара зхәыцра лаша анҵа,
Уаҵәы
Шәышықәса ирҭысуа ауаҩы…
Иахьа аира згәалашәо амшынҵа,
Зыԥсы
Адгьыл иқәыԥсоу жәланы,
Аамҭа ашькыл сангыларыз шаҟа,
Уаҳа сымир
Ашьацеиԥш суаҩны…
 
СҬЫНЧРА САСРА
Сара сҭынчроуп ҭынчра змаӡаҵәҟьам... Таиф Аџьба
Аԥенџьыр ахышә
иқәтәоу сара соуп
ҳәа,
ақалақь салаԥшуан
сныҳәоушәа сахьиаз.
Амҵәыжәҩа сыманы ԥшакгьы сагом
ҳәа,
сҭынчра сыҿцәажәон
сасра уа исҭаз.
Уаҵәызны аҩнқәа
ирхыло сыԥсоуп
ҳәа,
аҳәыҳә-мҩа саҳәон
сыԥштәы сзырбауаз.
Ажәҩан ԥшьа аҳраҿы инхарц аҭахуп
ҳәа,
ахәыцрагьы иалан
зыблала сыԥшуаз.
нанҳәа 24–26, 2013
СЫШЬҬАЗЫ СЫНХОИТ
Цәқәырԥа еинаалак,
ԥштәы ахаӡамкәа,
ҵәҩанҵәы ихалан сышҟа иеихон.
Аԥша ҟәандак,
зныкгьы имҵаакәа,
сыкәа иҭалан
схых сагон.
Иҭыхым сахьак
мырбааӡакәа,
аӡаҿы иҷышәны
сышьҭа азынхон.
Ҳәыҳә шкәакәак,
бла азҭаӡамкәа,
амшын иқәсны
снеишьа ҟанаҵон.
 
ИУДЫРУЕИТ
апоезиа азхәыцра
Уара ула
Схәым,
сжьам
уара ула,
схагам,
сдагәам,
слашәым…
Сгәы анҭацәугьы,
иҭәуп
уара ула,
схәыцра анҭацәугьы, иҭацәым…
Иудыруеит,
угәарԥ сахьҭагылоу
аԥшәымара сашьҭам – ссасуп,
иудыруеит, сааизар сшузыҟоу –
аиаша еибаҳҳәаларц сҭахуп.
 
ИСХАРОУЗЕИ?..
ақәарыцқәа сықәыԥсоит хамеигӡарак смырбаӡакәа
амҩаду саныргалоит сыԥсахәага мырбааӡакәа
ақәарыцқәа сыдыԥсылоит иахьсықәыԥсо иԥҽуеит
ажәҩан агәы садыԥшылоит
исхароузеи
сҵаауеит
 
УРҬ СРЫЦӘЦОИТ Џьоукы
мышкы
рызхоит,
иацы,
иахьа,
уаҵәы
рацәахоит…
Џьоукы
џьарак
инхоит,
аԥырра,
аӡсара,
аныҟәара
мыцхәхоит…
Сара
урҭ
срыцәшәоит –
мышкызны
амши
аҭыԥи
срыцәцоит!..
 
СИЗАР СУАҨХАРОУП
Ари адгьыл сатәым, Адунеи сара истәым, – Зхы иақәиҭу среиуоуп, – Сырҿиаҩуп!..
Сыжәҩан сҳәарым, Сымра сҳәарым, – Амш сангылоуп, – Снаԥшҩуп!..
Ақьачақьра саҿым, Сҽырбаргьы сҭахым, – Акалашәа сшоуп, – Сыԥшааҩуп!..
Исҳәар егьаурым, Исӡаргьы иӡатәым, Сизар суаҩхароуп, – Суаҩуп!..
 
АЕҴӘАҚӘА СРЫВАРГЫЛАН
сгәырӷьара хыжжуа ишнеиуаз адәхыб ахы инықәсыргылан меигӡарахда сакәабеит
насыԥла иҭәы-иԥха ишлеиуаз аеҵәақәа снарываргылан сыркәашауа саршанхеит
шаанӡа сгарагьы сышгарҵуаз адгьыл ԥха сагәыларгылан мчы нашанак сылабжьеит
шәыгәрамгара сиаанӡа ишсырӡуаз ахаҳә шкәакәа сықәыргылан арҿиаҩ иажәа санаҳәеит
 
АМРЕИԤШ ҲАНБЫЛУА
ҳамшқәа аԥшатлакәеиԥш
ииҟьа ицоит
аԥшандагеиԥш аԥша
ҳандауа
ҳашықәсқәа раандеиԥш
гәарак ҳҭахоит
аԥсҭазаареиԥш ҳҿаԥхьа
ииуа
ҳаҟанаҵ ҳаҟоуп ахаанеиԥш ҳаныҟамгьы ҳҟалоит ҳаныԥсуа
ҳазшаз зны
хәмаршақә иҳәанеиԥш:
ҳшыҟоу злаҳдыруа – амреиԥш ҳаԥхоит ҳанбылуа

ЦӘҚӘЫРԤАМҨАК 
Иахьантәарак
амшын
цәқәырԥоит,
сара –
саагылазар…
Ацәқәырԥеиԥш сиины
сҭахоит,
акыр схыҵуазар…
Сшыҟаз гәыӷрак азынхоит
аҟәара,
садыруазар…
Шәара гәҩарак сашәыргоит,
амшын
уаҵәы
сахылҵуазар…
Амра аргама иҽырбалоит,
ашәахәақәа
ҳхьысуазар…
Сара амшынаҿы скәашоит,
адгьыл
уалны
исыдымзар…
Аӡаҿы
сышьҭақәа нхалоит,
шәарҭ
шәызхылозар…
цәқәырԥакаҿ амҩа
шәсырбалоит, игәаӷьны
шәзанылозар!..
 
МЦАК САГӘЫЛАЦӘАЖӘОИТ
еснагь
мцак сагәылацәажәоит поетк дсыҿцәажәалоит еснагь
аҭак
исҭарц сгәы саԥыслоит саамҭахә иалысхлоит аҭак
 
СЫРХААНЫМ
сақәшаҳаҭым амра
зегьы ирықәыԥхо
еиԥшны
сазыразым амшра
агәырӷьа-гәала
нзыжьуа
еиԥшьны
дысҭахым ахаан ҩызас – зегьы ирнаало ауаҩы
исхааным
сырхааным –
аамҭак исыцану
аӡәырҩы
 
ГӘААРТЫЛА
гәаартыла
аицәажәара –
ажәҩан агәы зарԥшаауа
гәаартыла
агәжәажәара –
дгьыл аԥсы иалаԥшуа
гәаартыла
ахы азхәыцра –
шәареи сареи ҳиаша-ҳҵа
гәаартыла
адунеи ахыҵра –
ауаҩы иреиӷьу илахьынҵа
 
ЗЫМҨА ЗЫМШӘАЦ
…уи амҩа ианықәлар ахәҭамшәа
амархәац,
адәы ишаныҩуа
иццышәу
ашьапқәа,
хаҳәык шымгәыӷуа ахра
иаҿҟьарц,
иаҳбац ракәымшәа
иацтәи
аԥшақәа,
амрагьы шгәаҭеиуа имҩасны
имцарц,
хабарда иабжьамӡуа
ҳгәыӷра
амшынҵақәа,
мышкызны ажәҩан акәа
ҳҭашәарц,
ҳааизар ҳаздыруа
ҳаршаҭар
ҳаԥсқәа,
ажәҵыс хьӡырҳәага бзиа
ҳабарц,
амҵәыжәҩа ҳацны
насыԥҳәара
ҳцалар,
адгьыл хыҭҟьаган уаҵәызны
иҳамҳәарц
ҳнеилап ҳҽырхаҵан
зымҩа
зымшәац
 
АУАА ИРАҨСУЕИТ АУАҨРА
ауаа рнылоит амҩақәа
ирнысуеит
иаашьаӡом
ауаа знымсыц амҩақәа
ииуеит
инҵәаӡом
еилаҳгоит ауаҩра аҳәаақәа
иацеиԥш
ҳзынхаӡом
ауаа ираҩсуеит ауаҩра ишраҩсуагь рҳәаӡом
 
ЖӘЛАРЫК ҲАКӘНЫ
Ҳабаҩқәа ирҭашәышәуа аԥша
рыбжьы ахоуп ҳазхылҵыз,
макьанагьы изызҳауа –
адацқәа…
Ҳаҟазшәа ҳаныҟоу,
аҟама аҿеиԥш иццышәу аԥсҭазаара
аԥра шкәакәақәа ахаргылан
амшын ихызҵоз,
адгьыл иқәлоз
ҳакәны.
Иахьа аамҭа аԥша изцәаго сақәны…
Агәалашәара аамҭа иаҵәахуа асаба
алаӷырӡ анылаԥса,
ҳгәаҿы еиҭа иҳаргылараны иҟаз
амҩақәеи аханқәеи уи ала ишаҳшьыхуаз
здырхьаз,
злахьынҵада,
лахьынҵашәк зычҳаз
жәларык ҳакәны…
 
ҲЛАХЬЫНҴА ҲНАПЫ ИАНУП
Зыҩныҵҟала амца иабылуа уахь!..
ари амш ҭацәуп
уиашала
сиашала
аргама хазуп
ашәахьала
ҩашала
аӡыхьқәа хәашьуп
хашала
ԥшьашала
амҽыша ҳазыԥшуп
хәашала
сабшала
ари амшгьы заҵәуп
ухарала
схарала
афырхаҵа дҳаракуп
ухалала
схалалап
иахьа амрагьы ҽакуп исоумҳәан –
ҳанышәап
ҳлахьынҵа ҳнапы иануп –
уи аԥшәмара
ҳазықәԥап
 
ШӘГЫЛ АНАҞӘ ЗБАРҬОУ
амҩадуқәа ирныланы
анаҟә аауеит
ауаа ацәа ҳацланы
хараӡа ҳцауеит
аԥхыӡқәа ҳазрылҵуам иаҳбо мбатәуп анаҟәгьы хьаҵуам ҳакәшара иаҿуп
амҩақәа ҿырҭуеит – шәыбжьы еиқәшәырха ажәҩангьы гәылҵуеит – шәԥеиԥшаз шәықәԥа
аҩнқәа ирыҩнагьежь аԥша арҵәаа иҳәҳәоит ҳахьыцәоу иаҳхагьежь ҳгәы ҳҽаннаҵоит –
шәгыл анаҟә збарҭоу Аԥсадгьыл хьчатәуп ҳажәлар рзы ишәарҭоу ҳаҩныҵҟа иҵәахуп
 
АҾЫМҬРА ШӘАРҬОУП
Дацқәак адгьыл иалсны, Сыкәшара иаҿуп… Рыбӷьы иаҵәа иалхны, Аргамак сҳәар рҭахуп:
Иаци уаҵәи еинырсуа, Иахьа цқьахарц ҳақәԥоит. Аԥсы хьшәашәа инықәуа, Аԥсҭазаара рыцәцоит.
Џьоукы рымци риашеи Еицҽыжәуп, еиҟароуп. Аӡә ихәашеи исабшеи, Ҽаӡә изыҳәа ихарацәоуп.
Угыл, иԥрааит уажәа, Убжьы ахьынӡацо ирга. Уаамҭа асахьақәа рцәажәа, Аҿымҭра шәарҭоуп ихаҵа!
 
АГӘЫӶРАМЦА ЛАШОИТ
Иацтәи аԥсҭазаара
ахьӡ ҳамӡазар,
Амҩа ианхалаз
аанхоит илацәҟәуа.
Аамҭа иеисаз
иабџьар еиқәшәамзар, Амш дангылоуп
уи дшьацәхыртәуа. Ашәхымс ахыҵра
зны изыгәаӷьуазар,
Аԥенџьыргьы
шәарак амоуп иҵәахуа…
Згәы иажьаз
рыбжьқәа мыцхәхазар,
Жәларык ирылоуп
рыхьӡ иазҵаауа.
Агага ашәшьырагьы
шацу маӡамзар,
Изхәыцда анеишьа
агәаанагара шьуа?..
Гәыла ихәыцуа
аԥеиԥшра лаҵазар,
Агәыӷрамца лашоит
амҩа ҳзырбауа!..
 
АҾЫҬЫБЖЬЫ МГАР…
Доусы иара
деилукааларц иҭахуп,
Иеилыскаарыда ҳәа
бжьыкгьы гаӡом.
Ԥақәашьтәи
акультуратә хани
Александриатәи
абиблиотекеи блуп.
Уажәшьҭа, уаҵәы
иахьа ишалаго рҳәаӡом…
Ауаа рыԥша есҽны
иқәԥаларц аҭахуп,
Аҟәатәи аҵла шархәо ҳбаӡом.
Мықәтәи ауахәамеи
Лыхнашҭеи ҳзыԥшуп,
Анаҟәаԥиа
аҿыҭыбжьы мгар ҟалаӡом!..
 
ШӘААԤШЫ!..
Амра гылароуп
Уаҵәы –
Ҳадгьыл арыԥхароуп!
Ҳаԥылароуп уи
Шьыжьы –
Ҳаиқәнархароуп!
Алашьцара цап,
Шәааԥшы –
Аҵых шароуп!
Амш ҳаԥылап ҿыц,
Уаҵәы –
Алашара ҳбароуп!
 
ИЗБО АИҲА ИЗЫМБО САЦӘШӘОИТ
Аҵх иагәыларшәу
ақалақь хәыҷы, –
еивнагоит
ахәыҷреиԥш
изхықәаауа аԥсы.
Изқәым
ԥхьа анеира,
ианымго абжьы,
акәзаргь
аматанеира –
иацышәҳәа шәласы.
Инымҵәаӡо ашәа
зхылҵуа абжьы –
иазԥшу
ирхьызыгӡо –
аԥша,
аԥшаӷьы.
Ашәқәа цаԥхала
ақалақь ҵәахны,
изгәыӷьызгьы
мҳәаӡакәа,
ашәақәа ҩны…
Иццакы-ццак инеиуа
ирыхьӡоит абар, –
имгәыӷуа
шгәаҭеиуа,
ишрықәҭәогь
ацәыкәбар.
Амцеиԥш ирхысны
иццышәны
инаскьоит,
уажәымзар-уажәы
саргьы
исыхьӡоит.
Мышкакәзар
мышрақәыз
ишысҳәац исҳәоит –
избо аиҳа
изымбо сацәшәоит!
 
СТӘЫЛА ХӘЫҶ АУАҨЫ
ауаа цқьақәа рашҭа иҭамлац
аӡәырҩы
ацәашьы ахьарку
дырныҳәоит ауаҩы:
«…ашҭа цқьақәа шаҭа ҳаҭырла
ихьчаны
ауаҩра аҳәаақәа
урҭал уԥшьаҩны
узхьымӡаз уаԥысла
урыԥсахароуп
шәҩы…»
ухәыцрақәа рыцқьа
стәыла хәыҷ ауаҩы...
 
ЛЫԤХАЛА
ауаҩы ихаан
зхы аҳәатәала
аӡәгьы дахьымцо
аӡәгьы дахьымаауа
шәышықәса раԥхьа
игаз аҿыҭыбжьы уажәгьы изныҩуа ҿыц ииз абжьы машәыршақә игазшәа иҭааӡа иахьҿыцәаауа
зны инымхаӡо
зны инымҵәаӡо
цәгьа ибзиоу аҩны
ашәхымс илагылоу роуп аҵабырг
иахьа ак ҳаҵазҳәо
уаҵәгьы иҳабжьызго
ҳхаан ҳзыӡрыжәуа
макьана
иҳаназыжьуа –
алԥха ашәхымс
аамҭа ҭахазшәа
ашьаҿақәа аԥхьаӡара иахьаҟәыҵхьоу уаҩ дахьырхьымӡо
аҳәыҳәкырҭа аҭыԥқәа ахьнымҵәаӡо
иахьырымбац
иахьагьы
иахьырзымдыруа
иихьоуи
имици
еиҟароуаа ҳәа иахьрышьҭоу
амра ахьыԥхо
зегьы рзы
еиҟараны
ес-ҽны
лыԥхала
џьара ак ыҟоуп ҳәа ахьырдыруа џьара ак ҟалоит ҳәа ахьраҳауа
 
АМҨА ИАНЫМЛАЗ
ишәаҳарц исҭаху
ажәақәа
аламзаап
ауаҩы ибызшәа
ажәакгьы ззымдыруа шәара
ижәбарц исҭаху – ацыгәқәа еихырҵәазаап амҩа иаҵәа
ишәаны уи ианымлаз шәара
ишәасҳәарц исҭаху –
акырӡа
шәысҵазаап
иахьа
изқәым алашара ахә ашьара
 
ҲАЦӘШӘОИТ – ИАХЬА
иаци
уаҵәи
ҳрыҩнагьежьуа ҳрыҩноуп
иаҳцәыӡуа – иахьа
ҳахысны
ҳцалоит
ҳамшқәа
ахьқәыршәу
излаӡаху ҳабжьоуп
арахәыц зыҵдоу – ҳлахьынҵа
ҳдыруашәа
ҳҽырбоит
иаци
уаҵәи
ҳрыбжьагьежьуа ҳрыбжьоуп
иаҳхарозеи –
аԥсҭазаара
ҳацәшәоит
уи
иахҟьашо
инеиуагь ҳара ҳоуп
ҳнаӡаргьы уаҵәынӡа
иаци
уаҵәи
ҳҳәалоит
 
ААМҬА УԤЫЛОИТ
уҟамшәа
уаныҟоу
улахь еиқәышьшьы амшынгьы аныцәоу ацәқәырԥқәа шьны
мцымзар
аҵабырг
анырымҳәо абӷьы
ашәҵла ду – абырг
данажьо аԥшаӷьы
амҩадуқәа
анаҵоу
ирмырзо рыбжьы аҵх ианаԥсымҭоу ашамҭаз шьыжьы –
азаҵәра
уҿцәажәоит –
иахьанӡа умиӡац
аамҭа уԥылоит –
аҟазшьа унарбарц
 
УМЦАН АМҨАСҨЫ
аамҭа ԥхьаҟа ицахьаз
араҟа
аҵлақәа реиҭаҳара џьара акымкәа избахьаз амала аҳауа агәаҳәара
ҩыџьа зны изылшазгьы
хәышҭаарак иамбаӡакәа
издыруада ирызшаргьы
ԥсыки
бзаки ирыламӡакәа
ақалақь агәы мхәыҷхакәа
есҽны
игылоу инкахәыцуа
адемократцәа идмырбакәа
цасҳәа иԥхоушәа амра ишуа
уа данкаҳауа дышьҭыхуа
ҭынхада ҟьалак дизыԥшны
«ахәы диҵалеит аԥсы» ҳәа
умцан
амҩасҩы иџьашьаны
 
АДГЬЫЛАХЬ ИААԤШЫР
абнаҿы иҟьалаз ҷкәына хәыҷык аҵла дхалан днаԥшы-ааԥшуа деимдеит, – имҩагьы иԥшааит…
хыхьынтә
ҳалаԥшра згәаӷьыз
ҳаҵла ишықәтәоу
иазҳауеит
ҵаҟантә
рыҵаԥшра зҭахыз –
рнап ианаҳҵаз
ҳацәшәауеит
……………………
хыхьынтә
адгьылахь иааԥшыр
ҳамҩа ахьыҟоугьы
рбауеит
уажәшьҭа
ихазгалаз ҳмааԥшыр ҳаҵла заҵәгьы ҳацәбаауеит
 
ҲАЖӘА ИАЗЫԤШУП
Сҩызцәа арҿиаҩцәа шәахь
Мҩак ҳанылеит хара ицаша, Иаҳҳәо, иаҳуа уи иазкуп. Аԥсуа сахьажәа мырҩашьа Ԥхьаҟа инаҳгаларц сҭахуп.
Аԥсабара агәы ҟазҵаша Ҳара ҳажәа иазыԥшуп, Ауаа ирылоугьы зҽырҩашьа Ҳажәеинраала иахьыԥшуп.
Анаҟә иалԥшны зымҩа збаша Анцәа иашҭаҿ иааӡатәуп. Аԥсуа иажәа иаша аҳәашьа, Ҳгәы змырҭынчуа идырҵатәуп.
Ҳазқәу амҩаҿы ҳзыниаша Ҳақәшаҳаҭуп, ҳазыԥшуп… Амра ҳацныҟәап – аԥхашьа, Амра ҳацкәашар сҭахуп.
 
АӠАХӘАЛА ИЛБААЗ 
1.
иаха аҵх хәашьын аныҳәаҿа ԥшын аҩыжәра дшаҟәыҵыз иҳәарц иҭахын
аҵәцақәа ҭәын
иблақәагь хәын
ихы аҩала ихаршҭны
дадыршьырц рҭахын
2.
иара дзаҵәын – ауаҩы
3.
иаханӡа иԥсы злаз ихәыцра – ақәаршҩы – даршәаҳәеит даркәашеит
ашамҭазы ихалеит ибжьы аӡахәа иқәлан илбааз – Ашаҩы
 
АҲҬНЫҞА ҲАМҨАҚӘА ХАЗУП
1.
исымоу аԥсгарҭа
ишнысхуагь сыԥсшьарҭа –
саамҭа
сҳәамҭа
аҳәарҭа
2.
аамҭала
еснагь
иахьагьы са сызгьы
аҳҭныҟа инагоу амҩақәа ҟьашьуп
аҳҭны иҩнагьежьуа рхәыцрагь хәашьуп
исыԥхьоит
исыҳәоит
исарҳәоит – умҩахыҵ
ианамуӡа ҳхан амҩақәа урныҵ
3.
мап
аҩызцәа
шәҩашьеит-шәҩашь
аханахь иԥшуа среиуам
зҽырҩашь
4.
сара
сқьала сыҵоуп
саԥшәымоуп
уи схан
исашәымҳәан шәчарагь –
исыжәуам сара шәтәан
5.
аҿа абарҭа
аҿа аҳәарҭа
сқьала абарҵа
са сбыркьыл
шәара шәҳәарҭа шәара шәбарҭа сақәшаҳаҭым – сагьангылаӡом шәышькыл
МАКЬАНА АԤСҬАЗААРА
ЦӘҚӘЫРԤОИТ
Аамҭак ҳалоуп зегь ҳгәаҭеиуа,
Иаҳкуа,
Иаҳашьҭуа ҳацәцоит.
Ҳаицанылан мҩак ҳашнеиуа,
Ак еибаҳҳәоит,
Ҽак ҟаҳҵоит.
Амшын ҳхыларгьы ҳԥеиԥеиуа,
Цасҳәа
Ԥсҭазаарак цәқәырԥоит.
Ҳхоуп есымша ҳзыргәаҭеиуа,
Ҿыҵгас
Аԥсҭазаара ҟаҳҵоит.
 
СХАҚӘЫЗ СИАША ЕИҚӘЗЫРХО
Аӡә ииаша агәра шәымгазар –
ҽаӡә игә иахәарц ашәа зҳәо
Ацәа шәалоуп, ацәа шәҵазар,
сара сиашагьы
зымбо…
Шәылацәақәа шеиқәу инхазар, шьанак шәыцит шәҭазырхо… Иашак агәаӷьра шәацәшәазар, аҩызцәа среиуам – шәыгәра зго!..
Шәареи сареи иаҳҳәо мцызар,
сара сакәӡам «шәыхә зшьо»…
Сиаша схақәҵара иазԥшызар, –
схақәыз
сиаша еиқәзырхо!
 
РЫБЖЬЫ
ДЫРГАӠОМ
ацыркь ишьҭа
алашә иӡыхь
адагәа ишьха
ахымхәа ихыхь
издыруада
аамҭа иазынхо
дыздыруада
уаҵәы иаҭынхо
рныҳәаԥхьыӡ ааҩуеит иамамкәа кьыс
раԥхьагьы ҳнеиуеит зыхә ҳамам шьатәыс
аамҭа ҳарцәажәоит
ашьҭақәа ҳбаӡом
ашәақәа аԥаҳҵоит
рҳәашьа ҳҵаӡом:
ацыркь имҩа
адагәа иԥсы
алашә имра
ахымхәа игәы
 
АПОЕТ ИЗЫԤСАХӠОМ
ак ҳахьны ҳаҟоуп
еснагь
иҳахьуаз –
изҳахьуа ҳаздырӡом
ианҳахьуагьы
убас
апоет игәалаҟоуп
есҽны
дызлаҟаз –
дызлаҟоу иԥсахӡом
иԥсахуашәа
цас
 
ҾЫЦБАРАХ ҲАИБАБАРЦ
«Ауаҩы дыгәхьааугаанӡа ибара уашьҭамлан» иҳәон Саб…
исҭахым ҳәа шәбара
аҩызцәа
ахаан исымҳәац
аԥсҭазаара мҩас
анысцәа
ҳҩызара ҳамшәац
сгәы алаҟам ҳәа
шәара шәчара
схахьгьы иҟамлаӡац
зҟынтә исзымдыруагь
аԥхарра
сшәаҩсны сымцаӡац
аха ҳанеиқәшәауа
еиҭа
ҿыцбарах ҳаибабарц
исҭахуп аҩызцәа
шьҭа
шәыгәхьаазгаанӡа
шәсымбарц
 
АЖӘАК
иара изымдыруа
дшысҩызоу
ҩыза бзиак
дсымоуп
уажәгьы иззымдыруа
ҳшеиҩызцәоу –
ҳаԥшаауа
ажәак
ҳагәылоуп
ижәбац
ишәаҳац
ирыламҩашьо – ажәа
 
САРА ИЗБАЗ
дамеигӡакәа
ихаԥыц аларшьшь
аца дацҳан
ашьа
ижәит
сара избаз Анцәа ибамашь –
ауаҩы
ашьа
игәаӷьит
 
* * *
Ауаа рыԥсы аҿыхраз,
аџьар
«дкыдлеит» Қьырса.
Уи диҩызами –
иаԥыҩлаз
ҽаӡә изкыз ахы-мца.
Уара, Анцәа иԥыҩлаз, еимгеимцарак ахмырҵкәа,
Зыгәаӷьра зныҩуа –
ауаҩы
уԥсы иқәҵа
 
АСАРКЬА САХЬӠААԤШЫЛО
ацикл
…асаркьа сӡааԥшылеит иҟало збарцаз, ҳазқәымгәыӷуа
ахаԥыц ахьаа еиԥш иҳазцәырҵуа ахәыцра хьанҭақәа,
– алабиринтқәа ҳрыҩныс-ааҩнысны, ҳамҵәыжәҩақәа
ҳахьышьҭырхыз аҭыԥқәа рахь ҳназго амҩақәа рыԥшааразы
ҳхаларан ҳахьыҟоу аҵла иахьазҳауа аҭыԥ аилкааразы…
* * *
…шьыжьнаҵы иԥхашьа-ԥхаҵо алагәыҭбаа ҳаҿаԥшуеит –
ҳшоит ҳхы инаркны
ҳшьапаҟынӡа…
ҳрыԥханы,
еснагь заа инаскьоит,
– ҳахәлоит, ҳхы инаркны ҳшьапаҟынӡа… мышкала иажәуа,
мышкыҳәа
зыԥсы ҭоу – амра…
* * *
…сган аҿы ишәҭуазаап уаҩы иимбац, ауаҩы даагылазар дзышьцылахьоу,
шәҟәи-быӷьшәи ирным,
иахьеи-уахеи
зыгәраганы ҳазҭаԥшуа, аха
дунеихаангьы аиашаҳәара зцәуадаҩоу, иԥшьыркцоу
амҟәыбагьы иҳанамҳәо, сызӡааԥшыло
асаркьа иснарбо – аӷарра…
* * *
…амҩаду аҿы
аӡаӡа илагылоу –
аԥсҭазаара
азакәанқәа «реичычарҭа», ааигәа згәы кыдгыланы зыгәҭа хырхәаз,
анаԥшцәа ирымбаз,
зҭыӡқәа
алашьцара иареиқәараз
аҩны даватәаны
ашәҟәы даԥхьоит ахәыҷы… асаркьа салԥшны
сибарҳәагьы сшәахуеит…
* * *
…ақалақь иалсуа зегьы ӷьычцәошәа ибоит, иику ақьаад еиқәаҵәа агәрагара дахыццакуа,
игәы аисра абжьы иаҳа-иаҳа иацҵо… иабгьы зны дхагоуп ҳәа дырхәышәтәуан, аӡәгьы
инапы шиимҭо здыруа,
аамҭа ахыцқәа ирҭамӡаз,
уаҵәызны
икаҷрақәа иԥхьаӡалап…
сыҵанаҳәоит
сызӡааԥшыло асаркьа – аҭаҭын цыблааха илагыланы икәашо ауаҩы…
* * *
…аӡмах дылагылан
ашәҭқәа лҭиуеит,
аџьармыкьаҿы
абаҳчақәа шәҭӡом,
аҩмсаг иеиԥшым
ашьаԥқәа хаӡом…
лыкапан
агәыӷра лфахьеит,
еснагь аӡәы дизыԥшуп…
* * *
…имҩахыҵны иеимдон хәлаанӡа, асаркьа аԥҽыхеиԥш
абзиабара ахькаԥсаз,
зны-зынла
аҩы иаҿыхәон
ргәы шаанӡа,
ирфыҩуан аҵәа ҟаԥшьқәа,
нас
ацәыӡқәа зегьы иреиҳау
– ақәыԥшра, ақәыԥшра еизыргеит ианааилахәла…
* * *
…акакан ԥырҽуеит
рнапқәа еинҟьаны,
идырым апату
зхы иқәҵан инеиуа,
Асмодеи*
иҟаҵашьақәа ҟазҵо,
зыччаԥшь
лыԥшаахқәагьы тәыму,
асаркьа аӡааԥшылара
иацәшәо –
«аҳәынҭқар иуаажәлар»…
* * *
…ан лԥа
илеиҳәарц
ииҭаху лзеилкаауам,
аӡыхьқәагьы «ахьхьаҳәа» ааира иаҟәыҵхьеит, алабашьа ахьадырсыз
ирзыҵхӡом,
анбанқәаҵәҟьа
чмазаҩхеит,
сара
тәымбызшәала
ақәыԥсычҳара
сацәшәауеит…
* * *
    • данаауаз
инапқәа ҭацәны дааит,
хьӡла-ԥшала
агәалашәара нижьырц,
данцоз
аԥара инапы иадыркуан – ахьӡ ирҭон…
* * *
…аамҭа анааилак
аӡахәа еилаҳхуеит,
аамҭа
аӡахәеиԥш ҳаилнахуазаап,
аҩеи аӡеи
зныхгьы еилаҳхәоит,
аамҭагь
џьоукы арццакуазаап, асаракьа сахьӡааԥшыло…
* * *
    • «имыцхәхаз ажәлар» гәаларшәагас адунеи ишамбаз
атәы зҳәаша, агәымбылџьбара-хыҭҟьа аԥшалас ахьасуа
еснагь иҳаҵазҳәаша, ахақәиҭра ҳгәы зызҭалаз асаркьа намӡа
ишалҳамхыша, ауахәама уаҵә ҳзыҩналаз ацәашьы шыбылуа ҳзыхьӡаша,
ҳаҵазҳәаша…сишь! Аубыхаа
рбыкь абжьы ааҩуеит!..
* * *
…9. 474-тәи адубль
егьырҭ
ишреиԥшымхоз здыруан,
есышьыжь
аԥхыӡ салызхуаз
асааҭ аҵәҵәабжьы
агашьала…
* * *
…«аҭынчра,
аҭынчра ҳҭахәуп» ҳәа
анҿырҭуаз,
аҭынчра шеиларгоз
рбомызт…
адунеи
аҵыхәтәа ишазыԥшыз,
есааира
зхыԥхьаӡара иацло
анышәынҭрақәа
гәарҭомызт,
нас дунеихаан зыгәра рымгац
ауахәама иҩналан
– иаҳзымдыруа,
иаҳамбо азы ҳаҭаумҵан…
* * *
…зегьы зегьы ирыҵашьыцуеит, ргәырԥхагақәа ршәырхаанӡа, рыблацәақәа хьшәашәахаанӡа…
аӡәгьы аԥсы диҵашьыцӡом, ибаҟа дыргылаанӡа, ихьӡ рчаԥаанӡа…
агәалашәарагьы шьыцроуп…
* * *
…амжәакакалеиԥш аччаԥшьқәа еизызгоит, илбааздоит ақьышәқәа исарҳәо,
ахҷаҭеиԥш
аԥсҭазаара сыхнахуеит, асаркьа санӡааԥшыло… акырынтә
аӡиас сҭалахьазаап,
аӡлагара иамҵәазаап ашыла,
аӡы санҭалаз
сзымдыруазаап,
асаркьа сахьӡааԥшыло…
* * *
    • агәалашәара – амҩахь иҳаԥхьалароуп, афырхаҵара ахьыҟоу
ҩадаҟа ҳԥырлароуп, ахьшьқәа реиԥш аҳаракыраҿы ҳҭахароуп…
ақәа
ашьҭақәа зегьы амӡәӡәалароуп, ацәашьы кьаҭаанӡа
ибыллароуп… џьоукгьы асаркьа
иӡааԥшылалароуп…
* * *
…иӡааԥшылом рҳәеит
асаркьа
иӡаазбалар ҳәа ишәаны
нас
иҟазааит
ишыҟаз анкьа
ала ишӡааԥшыло
маӡаны
нанҳәа 17–25, 2012
*Асмодеи – ауриа литератураҿы аҩысҭаацәа реиҳабы.
БСАХЬА САҴАГЫЛАН СГӘЫӶУЕИТ
ан илызку
Ажәҩан лаша – бара бсахьа, – Адгьыл рыцҳазшьо, аразҟы… Абар, анахь-арахь иԥхьаҳәа Амра ашәахәақәа – быхцәы.
Аамҭа иамаӡам ашәаха, Бымшқәа ирызҭо ахҭынҟьа. Ажәҩан иамаӡам аҳәаха, Бгәыӷра быцназго ԥхьаҟа.
Зны быхшарагьы шбызхәыцуа Былашара ршьар заҵа… Усҟан ами ианбызцәырҵуа Зегь иреиӷьу алахьынҵа.
Амра ашәахәақәа сырхьысуеит, Снапқәа рылысшьырц сҭахуп. Бсахьа саҵагылан сгәыӷуеит, Бара сныҳәара баҿуп.
 
* * *
…жә-мзы исыҩуаз сроль
инасыгӡоит
иҵуазеи
исыцызҩыз Сан
лныҳәаԥхьыӡ
шеишықәса
иҟалаӡом
сымшқәа
мышкызны
сроль нҵәаӡом…
 
ДГАРҴУАН АХАҴА
игәашьҭыбжь
дахьгараз
дарҵысуан
зан дзыԥхаз
шьышь-нани ззы ирымҳәаз
ишьапышьҭыбжь
агара игарҵуан –
ахаҵа
заб дзыԥхаз
 
ЛАХЬЫНҴАК
ахырхәара иаҭәеишьомызт саб
ахаан
«амрагьы
деихырхәомызт»
аԥсҭазаара
ашәшьыраҿы
дтәаломызт
аԥҭа анхылозгьы мышқәак
амра
дашьҭаларц
деихомызт
ауаҩы изыршаз лахьынҵак
аԥсахра
ахәҭаны
иԥхьаӡомызт
 
ИАРАКӘХАП ДЫЗГАЗ
Сашҭаҿы игылоу атәарҭа ҭацәуп, Уажәшьҭа уаҟа аӡәгьы дтәаӡом… Шәышықәса ирҭысхьоу аҷандар ԥшала
иҭәуп,
Изазоит, иблаҟьоит, аха аԥша иазгаӡом.
Аҷандар аҭыԥан Саб дысцәагеит,
Шәышықәса дабаҟаз – 49 ракәын.
Аҵла шаҟа ҵиаа аҵагылахьоузеи,
Иара аӡәк…аӡәк илшозеи?!.
Дзазомызт, дыблаҟьомызт, игәарԥаҿы
дтәан,
Аха дысцәыӡит, иаракәхап дызгаз…
Иацы дтәан, иахьа дызбаӡом,
Иаракәхап…
Уаҳа иарбан дызҟаҭәаз…
 
* * *
сгьыжьуеит
сгьыжьуеит
сыҩнагьыжьуеит
аԥша иацкәашо уаҩны
шәхал – сыжәбап
скәашоит
скәашоит
сыҩнакәашоит –
амра иқәгылоу аҩны
ахореограф – Саб
 
* * *
ҳиаанӡа ҳзыргәаҟуаз ҳан лира акәын
ҳани
ҳзыргәаҟуаз
ҳара ҳаира акәын
еснагь
ҳзыргәаҟуаз
аира аԥсра акәын
еснагь
ҳашгәаҟуаз
ҳаԥсы абзара ақәын
 
БГӘЫ АШЬҬЫБЖЬ САҲАУЕИТ
Сан сызнеиӡом
уажә ахәашаз,
Сбыҳәоит хьаас сҟабымҵан.
Ҳаҩны абарҵаҿ,
аԥша ахьҿалаз, Амҩахь бхьаԥшуа бымтәалан.
Бара ибдыруеит
Аҟәа сусқәа
Еснагь быгәхьаагара реиҳауп.
Сан ибмырццакын
ахҭысқәа, –
Акасы шкәакәагьы дыԥшаауп.
Мҩак саныбҵеит
хара ицаша,
Бымшқәа еихаҳауа сцалоит…
Башәа сыцуп,
са сзыхьчаша,
Бгәашьҭыбжь иац исаҳалоит.
Сан саннеиуа,
анаҩс ахәаша,
Сеихьӡарақәа бгәы рҟажап, –
Акгьы сықәҿиаӡом машәыршәа,
Иҵегь быччаԥшьқәа сыԥшаап.
 
АУАҨЫ
ИЗХӘЫЦРА
ИААНАГО –
БЫЛРОУП
шаҟа ҵхы
згахьоузеи –
баша
сҳәаӡом
шаҟа цәаҳәа
срыххахьоузеи –
сгәыӷра
нҵәаӡом
шаҟа ҭаҭын
срыхахьоузеи –
санымбылуа
сзынхаӡом
шаҟантә шәыгәра
згахьозеи –
саншәызхәыцуа
сааԥсаӡом
 
АԤСЛЫМӠ АХӘРАҚӘА
лшьапқәа иҟәараҿы аныҟәашьа
рҵошәа
асахьақәа ҭыхуа рышьҭа
дадыргоит
амшын уи гәазҭаз
аҽԥныҳәа
ҟанаҵошәа
ацәқәырԥа Аԥслымӡ ихәрақәа
арӷьоит
 
БАРАӠӘК
Згәы ҭга изызҳауа
ҵлак ашьапаҿы
амҩа ианхалаз ауаа
амца еиқәҵаны
рыҽдырԥхоит,
агәы ҭыблаауа...
Аӡәыҳәа аҵла рыцҳашьо
уаҟа сахьыԥшуа,
бараӡәк бысгәалашәоит,
сгәыӷра ԥсҭазаарак
еснагьеиԥш иҵәахуа
 
АМРА ЛБААЗГОИТ БАРА БЗЫ
Ақәарыцқәа
снарықәԥала-
аарықәԥало,
санхало
изҿышәшәо,
ашәахәацқәа
снарыцла-
аарыцло,
амра
лбаазгоит
иахьыԥхо.
Нас
ацыԥхьқәа
снарыха-
аарыхо,
бышҟа
иансырхо,
бқәышәқәа
снарҿыхәа-
аарҿыхәо,
сқьышәқәа
рыцлоит
икәашо.
 
* * *
Иаха амза иашәын – мызкы,
Амра – мышкы,
Бара – жәаа ҵкы.
Ашарԥазы
Акагьы…
Амра,
Амза,
Нас
Баргьы!..
 
* * *
Сара –
есааира идагәахо,
исацлабуа –
бара,
бара –
ес-ҽны зхарахо,
ибаҩымсуа –
сара,
ажәҩан –
бареи сареи
ес-ҽны ҳзычҳауа,
адгьыл –
бареи сареи
мышкызны ҳазхәышәтәуа!..
 
* * *
аҵәа
анасыԥ
насыԥхарц
агәаӷьқәа лаҵатәуп
ауаҩы
инасыԥ
насыԥхарц
абзиабара хьчатәуп
 
* * *
Амра
ухьамҵын –
агагақәа бзиа иеибабоит
Амра
урҟәамҵын
 
* * *
Аԥсҭазаара
ахьыҟоу
аброуп,
абаржәоуп
ҳәа
бгәааны
баныҟоу
бныҟәашьа
ҟанаҵон
аԥша…
Даҽаӡәы
сышлышьҭаз
избаз
бара
боума,
шарԥазтәи
сыԥхыӡ
агәлаҵа...
 
* * *
ахы акәӡам
агәоуп
уи злоу
ахы
иҭоугалоит
иҭугоит
агәы
иузҭагалом
иагьузҭгом –
абзиабара
агәы
иузарҵаӡом
 
ДААИУАН АШӘАХӘА ДНАҾЫХӘО
Ицаҳәцаҳәуа
амра икыдыз –
лара лзы
мацара иԥхон,
илҵәахуамызт
амҩа иқәыз –
уи сышәшьырахь
даанагон,
ашәахәа
аҩеиԥш днаҿыхәо,
амра аԥхашьеиԥш
дҽырбауа,
дааиуан
ааԥын агәы рҿыхо,
лқьышәқәагь
амреиԥш ихааӡа
АҞӘА ИАЛԤХААУА
исыздыруам баныздырыз баныздырыз саныбдырыз иансыҵыбхыз сара сгәыраз бара быбла-ԥхақәа ирхылаз банызбаҵәҟьа
сгәы ианылаз
амра ашәахәақәа быргәылаз еснагь абас бгәырӷьа ныҳәаз саргьы бныҳәаҿы саԥшәымаз Аҟәа иалԥхаауаи
исԥылаз!..
 
БЫШӘШЬЫРАҾЫ сцәашьы
бымроушәа акалашәа быԥхоит исымбац ԥхаррак быцны блашоит
бымцаԥшь иацу
сныҳәара наӡоит
бӡыҭларгьы
иҿыцу
мцаԥшьла
билоит
снап иану
бшыбылуа
бымшра сҭынхоит
уаха амра бшаҩызоу
уаҵәгьы
агәра сгоит
сцәашьы
бышәшьыраҿы
стәарҭа ҟасҵоит
нас
ауапа нкаршәны
быхьыӡқәа сшьалоит
 
АМШЫН ЦӘҚӘЫРԤЕИԤШ
БЫЧЧАУА
ибдыруеит –
сыҟан бара бзы
сашҭа иазымкыз ашәҭ –
хазы
жәеинраалак иҭамӡаз сыбжьы – идырны ибымаз бшыҟоу уажәгьы –
амра ахьгыло мышказы ашәҭқәа ирхылҵуа афҩаҿы ажь ахьҿысхуа аҩазы шьҭа исызхымго ақәаҿы
ашьхыҵә ран еиԥш бынцәаны сара аӡхықәаҿ сыртәаны имҩасуа аӡиас зегь цханы агьамабараҿ мап сыцәкны
ус бымҩаслоит быццакны ашьыжь шәаԥшьеиԥш быԥшқаны гәыӷра-ҳамҭақәак сыркны амшын цәқәырԥеиԥш – быччаны
 
БСАХЬА ҬЫХУА СБЫЦЗААЛОИТ
Иаашар
абаҳча
сныҵалоит,
исҭахуп
сышьҭақәа
бҵаларц.
Ба бзы
алашара
сцәылоит,
есҽны
сгьежьны
сыбзааларц.
Уаҵәгьы
Бымшқәа
сшьалоит,
унхоит
мышкы
бымҳәаларц.
Ишәҭуа
аҵәаҵла
сбықәлахоит,
бааԥын
аблақәа
сҭаԥшларц.
Бсахьа
ҭыхуа
сбыцзаалоит,
бышҟа
сзымаар
исзынхарц.
Усҟан
сыԥсы
балахоит,
сышьҭа
бхыланы
бысзаарц.
 
АХРА ИАҾАХАЗ
Сара –
амшынҟәара
иқәыԥсоу
ахаҳә,
аԥслымӡ,
бшьапышьҭа
зныԥсало,
ашьыжьтәи
быԥшалас,
иҟьалаз
аԥслаҳә,
ажәҩан,
аеҵәа
зҿало...
Бара –
аԥҭақәа
раҳкәажә,
амреиԥш
иԥхо,
сыԥсы –
сгәы
исыцәҭахаз,
амцахь
исыԥхьо,
ԥхаррак
схьыгӡо,
сынасыԥ,
хәмаршақә
зны
ахра иаҿахаз…
 
АҴӘА ҞАԤШЬ
Иахьа мацара акәӡам, ахаангьы
уи иҳәатәы лаҳаӡомызт.
Иара аҵәа шкәакәа
ҳамҭас илиҭон,
лара аҵәа ҟаԥшь ада
акгьы лфаӡомызт.
Аԥштәы рацәоуп ҳәа
илыԥхьаӡомызт…
Ишәмаҳацкәа шәыҟам, –
Адами Евеи
ажәа иаша раҳаӡомызт.
Иара урҭ ҿырԥштәыс
ишьҭихлон,
лара лҵәаҟаԥшь ада
акгьы лбаӡомызт.
Аамҭа ҵакыдоуп
иҳәаргьы луӡомызт.
Уажәшьҭа
илгәалашәом аха
аҵәаҵла аринахысгьы
бзиа илбаӡомызт,
аарҩараз иара
аӡы хьшәашәа аҵаиҭәон,
аҽаҩра амалагьы
ибар ҟалаӡомызт.
Издыруадаз… рҩыџьагь
ргәыӷра иажьомызт.
Дунеихаан
ҿыкгьы иҭыҵуам:
аҵәа ҟаԥшь саагылазар
агәра сгаӡомызт.
Амци аҵабырги
шеиҿагылаз иҳәон,
хәыцракгьы
урҭ ирыцымлар ауӡомызт, –
аҵәа аҟаԥшьра
гәҩарак инамҭар
ҟаломызт…
 
FOR HER
бара бзы
Аҵла – лымахәқәа хахаӡа инхеит
Иара – иацы урҭ амахәқәа дырҿан
лымца анихҟьа харак дымцаӡеит –
дыхәны лҿаԥхьа асаара
дкаԥсан
Лара лымахәқәа ҿыцла ипытуан
абӷьы иаҵәа иеилаҳауа ес-ааԥны
Иара напыласқәак уа
дрыԥшаауан –
ҽаӡәы лзы дихьазаап дымшны
 
АԤША ЛХЫԤША
Аԥша сқьышәқәа ирықәхәмаруеит, Сыҭҟәа самоуп анцәахша. Ажәҩан акәзар исацлабуеит, Ирацәоуп ҳәа аԥша ахыԥша.
Аҵх ԥшьаала, наҟ исаҩсуеит, Аԥша саԥылоит сеилышша. Уаха ҭынчрак еиласгахуеит, Сахьагәылоу аҵх ша.
Сыкәа иҭалоит, сеимнадоит, Исылаҵәоит, Анцәа сзырша!.. Уаҵә ишаанӡа исҳәалоит: Бызшаз бисасуп аԥша!..
Ашацкыраз бҿаԥхьа стәахуеит, Сааигәа быҟаз – сыхьҟәыршәа. Гәыӷрак сыманы исҳәахуеит – Ҳшеицу бдыруаз еисымша!..
 
ҲАИԤШЫН
Ҳаицын.
Џьаргьы.
Ахаан.
Еснагь…
Ҳаиԥшын
Уажәгьы.
Инхеит
Аҳаргь.
Ибҳәон
Акгьы –
Ҳцара
Анаалак…
Ҳагон
Ашәшьы.
Ҳҟазшьа
Збалакь…
 
ШӘАХӘАЦК АНАСЫԤ ԤШААУА
Иҟалеит убас шьыжьык,
Амра ԥхаанӡа,
Амра шраны ишыҟаз
Агәра згаанӡа,
Амшын аԥшаҳәаҿы, Ахаҳәқәа ахьцәажәо, Аҷнышқәа аҟәара Ацәқәырԥеиԥш иахьажәло,
Аԥсыӡқәа аӡы иалҵәраа, Рхақәиҭра агәра го, Шьахәла еицлабны, Рԥеиԥш ахьысдырбо,
Шәахәацк иаҟараз,
Анасыԥ ԥшаауа,
Аԥша снацәкьарақәа
Рыбжьара иҭахауа
Сышнеиуаз, сааҭгылеит Ааԥын агәҭаны, Агәыӷра кәашо исԥылон, Инамӡашаз хҿаны,
Гәҩарас сҟамҵакәа, Аблақәа ццакит,
Исаҩсуаз цәаарак, Анапқәа снархьыԥшит,
Урҭ амҩаҿ ишьҭасуан, Сыԥҽыхақәа ҟәшәо, Аурҭеиԥш имҩасуан, Сыгәҭыхақәа ԥхьаӡо.
Снапаҿы дшыҟаз Рымӡеит абыӷьқәа, Урҭ лышьҭа рынхалеит, Изамыӡәӡәо ақәа.
Иҭысхуан лсахьа – Иҭысхуан лыԥсы, Дахьымӡартә аҳәаха, Сеиҭаиуеит уаҵәы.
 
АҴЛЕИ АМЦЕИ ЕИЦЫБЫЛУЕИТ
ааԥынтәи сыҵла
шбакәу сҳәапи
аԥшалас аҟәыгаз
анасыԥ адац
ҳамаӡак рыцыз
абнеи аԥсаатәи
алаԥш ҭахааит
абахҭа аихац
амҩаҿы ҳхырхып
амши асааҭи
инеилап аамҭа
ҳашәақәа аҳәарц
сыгәра зымго
бымахәқәа гәаҭи
исҭахуп бымахә
абызшәа сҵарц
ахыбаҿы аҵла
уаҳа имиӡаци
амца былуа
ишнеиуа инаӡарц
адгьыл аншьыцуа
амч сҭахӡами
насыԥла аҵла
сышхало сҳәаларц
ирзеилоу збарҭоу
аӡаӡеи ашьаци сымцашоура
анхало ибымбац Аҵлеи Амцеи
ҳаӡынра мхьаҵи ааԥын-хыбаҿ
ҳҩыџьегь ҳаиқәшәарц
 
АԤША ҲАБЖЬЫСНЫ ИЦОН
лара дызбон
сара сылбон
уаҳа
акгьы
аԥша ҳабжьара ибжьыс ицон ақәагьы
ларгьы дцон
саргьы сцон
ҳамҭакы
ҳабжьара саркьан икаԥсон аразҟгьы
 
ААԤЫН АГӘЫ ҲҬАЗ
асы ҳалахәмаруа ҳнеилап
аӡын хьшәашәаз
амрагь хьшәашәар
бгәы ԥшқаӡа иԥхеиԥхеилап
аԥша ашьҭа ҳхылар ҿаҳҭып –
игәаӷьны уҳаԥысит
ԥхьаҟа ҽаԥарак уаҳхьысит
уҳаԥхьагыларазы ҿаҳҭап
анышьеиԥш ҳхыхәхәала
аԥсҭазаара ҳаныз
аӡын наскьалап
асеиԥш ҳӡыҭлап
аӡиасқәа ҳрыцны амшынқәа
ҳархыз
быгәаӷьра злымшазгьы ааԥын
агәы иҭаз
зегьы ирзеиԥшуп
шьарда ирԥеиԥшуп
бареи сареи аӡынгьы ааԥынра ҳҭаз
 
АЖӘҨАН АҴА ҲАНАԤШУА
Бара быбзиабара иацуп ақәа, Хәылԥазыла сԥенџьыр иадхо, Мҵәыжәҩак анасыԥ ианагхо, Сыҩны ишаҩымсуа иқәуа…
Бсахьа рныԥсалоуп снапқәа, Аԥҽыхақәа еизго, ишьыхуа, Сымч ацәқәырԥеиԥш иныхуа, Сдақәа ирҭахәмаруа ахқәа.
Быбзиабара иаҳәоит ҳагәқәа, Ҳанеиԥырҵуа ҳаихьыԥшуа. Ажәҩан аҵа ҳанаԥшуа, Ҳамҩақәа аӡәӡәоит
быбзиабара ақәа.
 
АМРА САҚӘНЫҲӘОИТ
Абӷьы сықәыԥсар сырҿыхо, Иансыкәшо икәашауа, Сызҵаарақәа аҭак нарыҭо, Ҵлак ашәшьыраҿы ииуа,
Агәыԥшаара ансышьцыло, Аԥшқа ицәаҩа сшазыԥшуа, Ажәҩан аԥҭақәагь анхыҵло, Сгәыӷра амчхараз иашшуа,
Ашьац иаҵәа иацхәмарло, Қәыԥшра ҷыдак ԥырԥыруа, Сацлар уаҵәы амра ангыло, Амш ҿыцеиԥш слашауа,
Изҭахыда адацқәа рҿыхо, Ҵлак ашәшьыраҿ абылра, Бара быгага ахьсыцло, Амра сақәныҳәоит сара.
 
ШАРԤАЗЫНӠА
Аеҵә неиуеит еишьҭагыла, Аҵх насыԥла акәа иҭоуп. Игәыбзыӷуа хәылԥазыла, Шарԥазынӡа урҭ еишьҭоуп.
Ажәҩан ҭырхуеит сахьашәкыла, Уаҵәазыҳәа рыԥсқәа еиҭоуп. Рышьҭа анырҵоит аеҵәтәыла, Адгьылаҿы агәқәа ԥхоуп.
Амца рхылҵуеит гәахәарыла, Уи зыхҟьогьы зны имаӡоуп… Иахьыҟаӡам ауаа насыԥла, Аеҵәақәа рымҩа хоуп.
 
БЗИАБАРА ҶЫДАК
раԥхьатәи сыԥхыӡ
сгәаламшәозтгьы
аҵх
иҵегь сеигӡар ҟаларын
ажәҩан агәаҵаҿ еҵәак
сахәхозтгьы
схы
сықәгылан скәашаргьы
сҭаххарын
сымшшьара сараӡәк
истәхозтгьы
асаркьа
салԥшны бымбара
сгәаӷьрын
бзиабара ҷыдак
схы исзаргозтгьы
зны
ԥхыӡла
бшызбазгьы сӡарын
 
ҲҞАЛОМ ИАЦЫ
иахьеиԥш иацгьы иахьан – баргьы бихьан саргьы сихьан
иахьеиԥш уаҵәгьы ҟалоит – баргьы бҟалоит саргьы сҟалоит
иацеиԥш
сара сыбжьоит – иахьа сынхоит уаҵәы сутәхоит
иацеиԥш
хара сцалоит – ԥхьаҟа сҳәалоит баргьы бызгоит
 
* * *
баныцәа
быблақәа –
амза
зыбжа
ҭәу
банааԥш
санырбақәа –
амза
мызкы
зшәу
 
ИСНАРБЕИТ
аӡы шнеиуаз иамхацәеит арҩаш иеиуаз ааԥсаӡеит ашамҭазы снадыххылеит ацәа ишалаз ҳаиразҟхеит
амра иҩеиуаз гәаҳамҭеит ҳамчқәа шеисуаз ҳҭанарбеит бымшра шцаз исаҭәабшьеит сыгәгьы быцәазшәа снарбеит
 
АԤАРԤАЛЫКЬРА МАРИАӠАМ
Аԥенџьыр иадхо аԥарԥалыкьқәа, насыԥла
ишеицым
сызҳәаӡом.
Ихәыҭхәыҭуа,
агәы-мыҭрысқәа:
Зцәанырра ҩбазымтәуа ҭахом…
Асаркьа иалԥшуа аԥарԥалыкьқәа, ирхылҵуа
аԥхарра
сдырбаӡом…
Аԥсҭазаара-мҩас иахықәаауа,
уаҵә ирԥеиԥшу сызхаҵом…
Аԥенџьыр иадхо аԥарԥалыкьқәа, сахьрызхәыцуа сгәы ааԥсаӡом. Иззымдыруа
абзиабара
аҵасқәа
Аԥарԥалыкьра рызҵаӡом!..
 
ИҞОУП АҬЫԤҲАЦӘА
Иҟоуп аҭыԥҳацәа
амцабз еиԥшу,
Амҩан иаҳԥыло, ҳназго ԥхьаҟа.
Адунеиаҿ насыԥла
амҩасра зԥеиԥшу, Аԥҳәызба дызҩызоу иоуп дымцаха.
Иҟоуп аҭыԥҳацәа,
ҳанацәа иреиԥшу, Ажәлар рхьаа иаӡрыжәхьоу зхаҿра. Ҳџьынџь лаша
абиԥарақәа злеиԥшьу, – Аԥсны анацәа – ҳазшаз игәрагақәа.
Иҟоуп аҭыԥҳацәа,
амаалықь иеиԥшу, Зныҳәара ҳалоу, ҳаԥсы еиқәзырхо. Дуԥылааит аҩыза,
амҩан ушнеиуа,
Шьири абри лҩыза…гәаныла иузырҳәо.
Иҟалааит аҭыԥҳацәа,
ашәҭра злеишәоу,
Ирнаҳбаало ашәҭқәа, ҳабла хкуа.
Ацқьара иаласоу,
амра знеишьоу,
Еснагь ирныԥшлааит ақәыԥшра, аҿара.
 
ААԤЫН СЫХШӘАЛЕИТ
ааԥын хшәала
хшәала
шәала
ааԥын ашәақәа сҳәауеит
ааԥын ԥшьала
ԥшьаала
хаала
ақьышәқәа ргьамагьы збауеит
ааԥын шьала
шьала
дала
сгәы насыԥда имыццакӡеит
бара была
сара сыла
ааԥын ажәла канаԥсеит
 
СЫМРАЗАР ИБДЫРУЕИ?..
Иарбан жәҩану ба бызкыду, Былашара збода иҳәа? Сара соума згәы зыцәтәыму, Ззы блашода аҭыԥҳа?
Иарбан шәҭышу изықәҭәоу быцха, Бызтәу иарбан аҳҭынроу?
Сара сакәзар Аҟәа изнымхаз, Сгәы ианыруеит бышхароу.
Иарбан иаҵәоу сыбла ихшәала? Сымразар ибдыруеи бара?! Иеиӷьын сыхьыӡ бҳәар ашәала, Усҟан сеигәырӷьон ббара.
Иарбан рашьу, ишкәакәоу, ицәышу, Сааирц злабҭахыз бгара. Ибхаршәу ибықәнаго касышу? Иреиӷьу бзалысхит сара.
 
АКӘЫТҚӘА ИАҲЦӘЫРФААНӠА
усҟан аԥшлапҟьеиԥш
быцәсырҳәуан
сыцәбырҳәуан
быҿсырпуан
сыҿбырпуан
аԥш арыцқәа рыла
иаҳҩыз
ҳаҵх
акәытқәа
иаҳцәырфаанӡа
уажәшьҭа
аԥшлапҟьа
цәзырҳәуа
ҳаргәалашәоит
акәытқәа ҳаргәалашәаанӡа
 
АШӘҬҚӘА РЫГӘҬАНЫ
ашәҭқәа рахь сасра ҳәа сцан –
сара сқәан
дара рзы сынцәоушәа сшан
рҿаԥхьа скаҭәауан
маӡак рымоушәа ҟарҵан
ҿымҭкәа иԥшуан
рыгәҭаны сҭахошәа рбан
сара сзы ишәҭуан
 
САРА СЗЫ
Амҩахь дыԥшуеит Ҵхагәазы, уаҵәазы. Лгәыӷра ҿнаҭуеит – Аразҟы, аразҟы!..
Ацәашьы ӡыҭуеит Уахазы, шарԥазы. Аҵх цәашьра луеит Сара сзы, сара сзы!
 
УИ ДЫЛԤЫЛАР
Арыӷьарахь иҩны гылоуп, Арымарахь иара итәым… Арыӷьарахь дшаны дыҟоуп, Арма аӡбахәгьы иҭахым.
Арыӷьарахь имра гылар, Иара ишиҭаху иҭашәоит. Арыӷьарахь уи дылԥылар, Лара арымарахь дагоит.
 
БЛЕИШӘА
аҵла ҩежьқәа амра ашәахәа
абар ацәеижьқәа – аԥша аҭыӡшәа
сымра бнеишьа – аӡаӡақәа рбауа
сара слеишәагь бсыҵамхо ҳәауа
 
АԤШАҲӘАҾЫ
алаф
Ааԥын
аҭыԥҳацәа шәҭуеит
адәаҿы,
Усҟан иара
дпытуеит
аԥшаҳәаҿы…
Абар,
ссирӡак дааиуеит
дымцаха,
Уигьы
ааԥын лыхьуеит
уаха...
 
АШХЫРЦӘАӶЬ ШӘЫЦҲАМА АҨЫЗЦӘА?..
Изҭахыда,
маӡа-ргама
Абзиабара ахԥсаара?..
Агәыӷра ҵәыцала иртама,
«ацәанырра-хәша» иашьуа?..
Избахьеит
Ромео иҩызцәа…
Ирацәаӡам урҭ, ихаҵа.
Исаҳахьеит Пирами Фисбеи
Игәыҭшьаагоу рлахьынҵа.
Аха
исзеилкаауам изусҭцәоу, Иқәу Аҟәа аԥшаҳәа – «Ҳбылуеит, абар, иҳалшом уаҳа», амшын ҭзырцәажәо шарԥазӡа…
Рыԥштәы хәмаруеит
уаарыдгылар,
Ирцәыхьанҭоуп рыԥс хәыҷқәа…
Изаҟароузеи,
Ан аџьа лбеит,
Еидырхәыцло ацәаҳәақәа.
Ашхырцәаӷь шәыцҳама аҩызцәа,
Акәыбры шәамырцәоу
ма иаха?..
Исызшәаҳәом
ирылшеит ҳәа,
Шәажәеинраалақәа ҳжьара!..
 
МАП. ДАҼАЗНЫКГЬЫ МАП,
ЗҲӘАЗ АҬЫԤҲА ЛАХЬ
алаф
Хәылԥазыла
Аԥша хьшәашәоуп, Шарԥазыла ихьҭацәоуп. Бара бзыҳәа, аԥсы хьшәашәа, Сара амыцхәгьы сышцәоуп.
 
* * *
сааҭла алақәа аԥшаауеит иаԥшаауеит
алымҳақәа
ақьышәқәа
аџьымшьқәа
ашьанақәа
аԥынҵа
ес-ҽны
асаркьа иадтәалоу – ҳәаа змам ахаҿсахьа
 
* * *
ацахеиԥш
бнагәыласҵан
амца бсыркит –
сцәашьы
амцеиԥш
амра бацлабын
сгәы ббылит
сшьышьы
 
СЫБҬОУП
асаркьа
ақьышәқәа
ашәуеит
аҟәардә
аԥсы
ахоуп
ацгәы
аҵкы
ашәнахуеит
аҭӡы
аганқәа
цоуп
аҵх
агәқәа
арԥшаахуеит
аԥша
аҳәатәы
рацәоуп
аҩны
бзиабарак
бшахуеит
уахагьы
ссасны
сыбҭоуп
 
* * *
ҳнапқәа
еикәыршо
еикәыршо еикәыршо ҳҭалеит абагәа ҳазҭаблыз
 
* * *
ҳгәы
иадыруа
ҳхы иарҵо
уаҩы иахьизымдыруа аԥшатлакәеиԥш ҳанцо
ҳгәы
ианыруа
ҳцәа иҭагӡо
аӡәгьы ҳаизымдыруа
ашәҭеиԥш
ҳанразхо
быхьӡ са сакәхоит изчаԥо
 
* * *
бгәы
сықәшәеит
ахҿеиԥш
сгәы
бнықәҭәеит
аӡеиԥш –
сынцәахәы
 
* * *
Биит иацы,
иахьа бмиӡеит.
«Аира баҟәыҵхьеит» – Бсымбаӡеит…
Иҟалап жәацы,
уаҵәгьы сеимдеит.
Бара сбыхҟьеит –
Бсымҳәаӡеит.
Саргьы иахьа смиӡеит…
 
ИБГӘАЛАШӘОМА?..
Зны сыбҿынҵәаауан, Ибгәалашәома? Сцәырҳаны сааԥшуан, Амш хәанчома… Аҭаҭын былуан, Алҩа ҳарԥхома… Нас сбызҵаауан, Шәышықәса бынхома?..
Быҵхқәа сӡауан,
Аӡәыр сибома?..
Санааԥш исхашҭит, Зны сшыбҿынҵәаауаз. Ибгәалашәома?
 
АҴХ АԤҼЫХАҚӘА
Аҭыӡқәа ҟьантазӡа ианԥшу,
Бареи сареи ҳқәыԥшра аншу,
Баасеиҷаҳар ҟамлаӡои –
Сыԥхыӡ балҵны баар ҟамлои.
Ҳдунеи ԥхыӡрала ианҭәу, Ҳаҵх ҵәыцала ианԥҽу, Даҽазныкгьы баар ҟалоит, – Аҵх аԥҽыхақәа ҳаҟәшәоит.
 
* * *
уахык
шаанӡа диԥшаауан
дгьежьуан
дхынҳәун
дбылуан
аҵх шауан
лыхцәы иԥшаахьан лара дӡыҭхьан
 
* * *
аӡаӡа анақәҭәа
ашәҭ пытит
даҽа ԥшрак аанахәеит
ахьӡы анлықәҭәа уи дышәҭит
даҽа фҩык лхалеит
 
АШЬАЦ
ацикл
1.
Хәылԥыеҵәа хырхәоит
ҳшеицу ҳазбаз,
Амҩақәа ныҳәоуп сышҟа баазгаз. Ашьац иаҵәараҿы
агәыӷра ҳзыԥшуп, Аҵх аҳәымҭаз абзиабара шуп.
Ҳгәеисра ҿымҭкәа
ԥсыс бахаз,
Шьыжьтәи аӡаӡа ааԥын иазҳәаз.
Баныҟам сааигәа
аҵх лашәуп,
Уаҵәгьы бааира сазыԥшуп.
2.
Бареи сареи
ачарыц ҳаҩызахап –
Ҳагәҭа ҳаиҩухыр ҳҭахоит.
Бареи сареи
ашьац ҳаҩызахап – Аӡаӡа ҳақәымҭәар ҳшабоит.
3.
Иаҳзымгәаап,
иҳамҵахырхәап –
ашьац.
Уи уаха ҳакәа иҭыхоит.
ҳарҭ ҳангәырӷьо
иҳацгәырӷьап,
ашарԥазгьы иҳацҿыхоит.
Аӡәы ҳаибар драцәахап,
ашьац шырацәоугьы ҳбоит.
Абзиабара
агәра ҳгап,
ашьац акәзар ҳагәра агоит.
4.
Изыԥхьаӡода
шаҟа цыра ыҟоу ашьац,
бареи сареи ҳада?..
Изырҽхәахьада
меигӡарахда ашьац, бареи сареи ҳада?.. Еиқәзырхода
агәрагара ашьац,
бареи сареи ҳада?..
Ашьац рҽны,
иахӡыӡаауада ашьац, бареи сареи ҳада?..
бареи сареи ҳада…
мшаԥы 3–21, 2012
АШӘҬҚӘА ИМЫҞӘШӘАЦ
асы дылан
адәыкрынқәа иԥшаауан
иаҩсхьоу ааԥын
ацасаз деимдауан
дунеихаан
ашәҭқәа имыҟәшәац абзиабара
аԥҽыхақәа имбарц
 
* * *
Мап! –
ахьалаго дгылан иара,
лара иахьынҵәо.
Мап! –
ахьеиқәҳәалоу идыруан иара,
лара иахьыԥҵәо.
 
* * *
ҳамш анҵа
ҳхәыцра
анҵа
ҳсахьа анҵа
ҳгәыӷра
анҵа
ҳаҵх
анымлааит
бымшынҵа
 
Х-ЦӘАҲӘАК РЫЛА
ацикл
бара
сара
алакәқәа уҳәа
* * *
бгәы сҭалеит
сгәы бҭалеит –
ҳаицылашеит
* * *
бысгәалашәаӡом
еснагь
сгәы бҭоуп
* * *
былақәа сырҭаӡыр сырҭаӡыҭыр сҭахуп ааԥынранӡа
* * *
аԥша
аҵла ҩеижь агәы ҿнакаауеит
* * *
ҿыц сыббар ҿыц бызбар ҿыцбараха ҳаибабар
* * *
бзиа избеит абзиабара хьшәашәа бзиала баабеит
* * *
ҩ-ԥсҭазаарак ахьсымам шанак иазҳәоуп, – ҳдунеи ахыдара акала
еиҭасҳәароуп
ԥхынгәы 11–26, 2012
    413 МШЫ
ацикл
1992–1993 ш рзы Аԥсны зыхьчаз ргәаларшәара иазкуп
1.
Аҳаирпланқәа –
ажәҵарақәа,
ахьӡ ҷыдақәа змаз,
иԥырны
иахьцаз
ихнымҳәыз,
ран леиԥш ирыхьҵәыуон
ахәыҷқәа…
Иԥырны имцарц рыԥсқәа,
ашьеи
ахши
ирыбжьагылон,
иҟәандахарц ргәы анлаҳәуа,
аши
ахьшәашәеи
ирабадыруан,
    413 мшы…
2.
Адгьыл алԥха инаркны,
хәыҷи дуи
рыԥсы хаақәа еизыргон,
ишьшьахьаз аҭынчра агәҭаҵәҟьа ԥызҽыз
зныктәи раҵәаабжьазы,
иихьази
имицзи
иеиҟараны…
Сымир… иеилыскаауан 413
3.
…Усҟан
анаҟә хылаанӡа
еибашьроуп,
ула ахьҭоу,
ишҭоу…
Анаҟә анхугьы
еибашьроуп…
Ианхыҵуа –
аҭынчра,
анаҟә
хыҵаанӡа…
4.
    413 мшы –
    413 ҳәыҳә еиқәаҵәақәа, еиқәҿызҭуаз, ҿыцбараха иахьеибашьуаз, аҳәыҳә ҿыцқәа иуан, ашкәакәақәа, 413…
5.
    413 мшы
    413 ҳаиааиуан, ҳаиааит! Уажәшьҭа – Ҳиааирагьы ҳаиааироуп!..
6.
Зны
аԥхыӡ иалам лабҿабахоит,
ҽазны
лабҿаба аԥхыӡ ҟалоит,
    413 еиԥш…
7.
413 мшы сииуан,
убриаҟара сҭахон…
Сиреи
Сыԥсреи
еиҟаран,
413-тәи сымш наскьон... Анаҩс илашеит ҽакы, – сыԥсы ҿызхыз мышкы!..
8.
413 мшы ацәҟьара икыдыз, злахьынҵа аӷа ихәыцыз, 413 хы ирыбжьагылаз, хыкгьы зламгылаз Ажәлар сырԥоуп! Аиааира саԥоуп!
Ишәдыруаз
413!..
абҵара 4–19, 2012
АԤШРА, АԤШРА
Адәы иқәиааз аҵла хыжәжәара
дадгьыжьыло
дыԥшаауеит аҭыԥҳа,
лызнапык ихәда иакәыршоуп,
аҩыџьагьы агәылатәоуп
амлагәыр иалху акәыкәбаа шкәакәа,
аԥсыӡ благәыҭбаа
ҳазҿаԥшуа…
Иара алым ахы ихагылоуп, ӡызлан лхы аахҵәа лара, лхәы аԥсыӡқәа ҵәахны имоуп, инапгьы аласоуп аиха,
иганахь икажьу агәылшьап ахеиԥшҵәҟьа
иԥишәарц ахәдақәа
агәқәа…
Рывараҿы џьарацага еимаак шьҭоуп, иара убас аҩнытә еимаа.
Ласбакгьы уаҟа ашра аҭахӡоуп,
зылақәа аазмыртыц имҵаа.
Иԥагьахаз.
Ауаҩы иҭахымкәа
икәаталеиуа икнаҳау шьапымкәа, иҟам аԥшрақәа…
Зызхара изымыччаз ҩысҭаак дрылоуп, икыдҩалаз асахьақәа шәкы…
Акаҳуа аԥшра ҟазароуп,
машәыршәа акәзаргь иумбара
аказы,
узқәымшәара,
иҟам асахьақәа ирылаӡуа,
акаҳуа еиқәаҵәа иуанаҳәаз зны…
 
СЫЛԤХА УИ АКОУП… Уиакоуп азин змоу имҳәаӡакәа,
схы инаркны сшьапаҟынӡа
сеимдара,
сыԥшаара…
Сшьаҿақәа сыҵазҳәо, сымшқәа сабжьызго – сныхачаԥа!
Уиакоуп
имҵааӡакәа,
шьыжьы инаркны хәлаанӡа
сычҳара,
сыгәаӷьра…
Сымбылӡакәа,
сыдгьылтә гәыӷра нҵәаанӡа
сыҟазаара,
сыҟамзаара…
Уиакоуп,
имӡаӡакәа,
сыԥсахәага сныжьны ицаанӡа
сныҳәара,
сныԥхьара…
Сылԥха шана,
уиакоуп –
СБЫЗШӘА!
 
АМРА ԤХАЛОИТ
амра
анҳақәыԥхо
икыдхалацәеит ҳҳәаргьы
ашәахәа
ҳанаԥыҩло
ҳахьӡошәа ҳгәы иабаргьы
амра ԥхалоит
хланҵы
ианҭало
иҟалом ҳәа ҳамшәаргьы
еиҳа
ҳангәаҟуа
ишыццакуа ҳамҳәаргьы
амрагьы ҭашәоит
иахьак ҳәа
иҳамоу
нымҵәошәа ҳбаргьы
мышкы ҳәа
икыдло
амра ҭашәаргьы
еснагь уи
ацәырҵра ҳазыԥшлоит
 
* * *
адәеиужь агәаны
ашьаҟа аирсит
ихылԥарч ахаҵаны дадтәалан дцәажәеит сынхоит ҳәа
днымхаӡеит
ахылԥарч ҟәраану
џьыршьеит
ашьаҟа ҟәныршьеит
агәра рымгаӡеит
аха
абырг иҟынтәи
хара имцаӡеит
 
АԤСГЬЫ ДЫԤШААУЕИТ
Зықәра зхымҵыц абыӷьқәа
шиаҵәоу иҿышәшәаны,
имҵахырхәошәа,
иҿаԥхьа
икаԥсауеит…
Ибаҩ аҵлеиԥш ихахаӡа
амҩа иахьангылоу,
иԥсы иакәшо,
ақьачақьра
азнауеит…
Атәым баҩқәакгьы ҳәазауа,
абӷьы иаҵәа рыгәҭаны
аҭыԥ имаркуашәа,
иара ишҟа
иеихауеит…
Анышә иамгаз иҽыргаӡа,
жәҩан шаҳаҭс иҟаҵаны,
аԥсгьы дыбзоушәа
аԥсҭазаараҿ
дыԥшаауеит.
 
ДЫЛЏЬАБОН
Ԥҳәыск гәаныла
лхаҵа дылџьабон,
«иара ида џьаҳаным
уаҩ дақәшәаӡом»
лҳәон.
Ицахьоу,
иаахьоу
илҭахын рбара,
«Џьанаҭ аҭоурыхқәа» дашьҭан рызҵаара.
Аха
нырцәи аарцәи
избада, изаҳада,
џьанаҭ ицаны
ихынҳәны
иаахьада…
Араҟа
аԥҳәысеиба
лгәыӷра анҭаха,
лызҵаара
наунагӡа
ҭакда ианынха:
– Акырӡа еиӷьуп Џьгәанаҭ,
уи аҩыза џьанаҭ, уаҩ дахьымцо, дахьымаауа улахь ишаным,
Ухала
иуџьанаҭуазеи
џьанаҭ,
убри аҟынтәи,
уақәшәааит
џьаҳаным…
 
* * *
ҳала ианҭамӡо
блакы
ҳажәа ианаламӡо
ҽакы
ҳазрыҽхәо иоуп
изызгәаатәу
иззыҭрыстәу
есқьынгьы
ҳала иҭаӡаргьы
ҽа блакы
ҳажәа иалаӡаргьы
ацкы
дурҽхәартә дыҟам
макьана
ауаҩы
 
АҬЫӠҚӘА
ажәҩан ахәҭакхара
иашьҭоу уаха
аҵх еиқәа иалԥраа
ицоит рыбжьқәа
сахьак аныхны даҽак нанҵауа рнацәкьарақәа рыла ажәҩан ҩуа
асаркьа ианылаз рхылҩуа рӡыҭуа амрагьы иалшап рыцкы аԥхара
ирыцлоит ажәабжь –
аҿыц-уаҩ иира
урҭ рымаӡа аҵәахра
злымшаз –
аҭыӡқәа
* * *
Адәы
«ааӡаӡам»,
«иааӡоу»
аҩноуп…
Аҩны
«ааӡара
ахьынҵәо»
агәыла
ицгәаҿоуп…
 
* * *
Ашәҟәы даԥхьаны,
иеиҵахарақәа зегьы зхараиҵаз –
аҭаҭын
ахара каижьуан,
данааҭгылоз
днаҿыхауа…
 
* * *
Амаҭқәа
шеибархәмаруаз
иеилашәеит,
ашашәа
еиԥш –
изеилымҵуа…
Амаҭқәа
шеибархәмаруаз
«иеиразҟхеит» –
изеиламло
изеилымҵуа…
 
* * *
Исҭахуп:
амра гәаан имԥхарц, адгьыл ҿымҭкәа имбылларц,
Ауаҩы
ихахәы мышларц, игәы ахала имеисларц,
амш дабазшәа имнаскьарц,
уаха шаанӡа
Дмыԥшааларц,
иажәа
Мчыда
имҳәаларц,
уаҵәгьы хәлаанӡа имыхәларц…
 
ЛАШАРАК УЗХОИТ
Зны
аамҭа
уцәцошәа убоит,
ҳдунеи аԥагьара уацәшәоит,
гәыла аԥсҭазаара улагоит,
уи
амаа
аҿоуҵар
уҭаххоит.
Зны
лашарак
уазцалоит,
уи ушазнеиуа иуцәҭахоит,
ҽеи аныҟәашьагь уҵоит,
ҽазны
аԥырра
уҭаххоит.
Зынгьы
ушгәыӷуа
уааԥсалоит,
аҩгьы уаҵашьшьы иужәлоит,
цәаҳәақәакгьы урххалоит,
ҳдунеи
мариоушәа
удырбоит.
Зынгьы
ашлара
уахәхоит,
иуҭынхогьы уԥхьаӡоит,
аԥсҭазаара аҳәаа убоит,
уныҵакәкәа
уи
уазцоит.
уаамҭа
аҵанӡа
унахәоит,
уара инужьыз ахьӡ нхоит,
уззаԥсаз умшра ртәхоит,
Ахьӡ –
аҭынха
рҳәалоит.
 
ИРЫЦҲАШЬАН СЫԤСУАН
дырџьабон
дырҵәыуан
ихагылан аԥсы –
аԥсҭазаара
нижьит
уи ауаҩԥсы
аганахь сгыланы
урҭ сырзыԥшуан
инрыжьуа
ахьрымам – ирыцҳашьан
сыԥсуан
 
* * *
шәдунеи –
аб
сдунеи –
аԥа
избаз ақәаб
ишҭоу ацәқәырԥа
шәара
сара –
изыбжьало агәбылра
аԥсҭазаара –
ақәаб
ианҭоугьы абылра
 
* * *
Амра алеишәа иашьҭоу –
аӡы алеишәа, –
аӡәырҩы…
Амра анеишьа иашьҭоу –
ауаҩы инеишьа, –
ауаҩы…
 
ЕС-ИИУА
амшира – ес-ииуа рԥаира
Ес-ҽны
иазгәаҭала
умшира,
уахәҭакха
ажәҩан
ес-ииуа...
Уахаанха
аеҵә
рԥаира,
уа уакәыз
амра
зырԥхауа!..
 
ДРЫХӘҲАУАН ДЫРҬИУАН
Мона Лиза, Мона Лиза...
Дтәан дымҵысӡакәа, Ддысит ҳәа илзыԥшуан, Дыкнаҳан ҿымҭӡакәа, Дрыхәҳауан, дырҭиуан…
Ашәыгақәа ирылхыз, Аԥсҭазаара лыԥшран, Асахьақәа иргәылаз, Аҟаза дитәхахьан…
Шәымҭак икылԥшуаз Лылшара ибахьан. Данибагьы, дҭихаанӡа Лыхә ишьахьан…
 
АИААИРАЗ ДЫҚӘԤОИТ
Адунеи ачемпион Денис Царгәыш изкны
Бзыԥ агәы ҭынчуп, иамаӡам хьаак, Ахацәа анахылҵуа уи ахьӡ иаԥсоу. Арҩаш иацжәыло ирымаӡам хьаҵрак, Издыруа зыжәлар ргәыӷра зеиԥшроу.
Ашьанҵа иалху ргәы ҭигоит биԥарак, Рныҳәаԥхьыӡ ицуп ашьха иаԥоу. Дгароуп ахара дназго лашарак, Аспортаҿ деицамкуа дызмоу!
Днеиуеит лыԥхала, аԥхьахәқәа игәыҵак, Аиааира дазықәԥоит Аиааира иаԥсоу. Аолимпиа иадырит имаӡа ашәымҭак, Царгәыш Аиааира бзиа дшабо!..
 
УЧЧАԤШЬ САԤЫЛОИТ
Ашацкыраз ишьацаагаган аԥсҭазаара иалаԥсаз аӡаӡа иагәылызбааз – Абзагә Аҟалӷьба уахь
уччала
иихьоу
иираны иҟоу
ииуа
урыхьӡала
цәаҳәацыԥхьаӡа
иахьацыԥхьаӡа
ишуҟазшьоу
ишулахьынҵоу
зыԥсы ҭоу ччаԥшьла
уччала
уччаԥшь саԥылоит амра аԥа
 
ЗЕГЬ ӠААХ
Езыгә Алиас уахь
Амш ианаалеит
Иахалаз
аԥшшәы,
Асахьақәа ӡаалеит
Аԥсҭазаара –
аӡы.
Иӡаах, зегь ӡаах
Иахьа,
уаҵәазгьы,
Аԥсҭазаара ӡаах,
Зегь умчуп
ауаҩгьы!..
 
* * *
уҿаԥхьа адгьыл агәы ԥжәаргьы узқәылаз амахә уҵахжәаргьы исҳәом
иуҭаху
ҳәала
агәқәа шыбылуа инҵәозар амрагьы шыԥхо иҭашәозар ауаҩы
умчқәа
еизгала
 
СХЫМҬА АХЬСАШЬОУ
Шәарыцара сыҟан,
снеит сара
Ҷлоу.
Гәыӷрақәак сыман,
избоу,
изымбоу?..
Кәтолгьы саҭааит,
ишоу,
имыхәлоу?..
Џьгьарда сеиҭааит,
ҩадароу,
ладоу…
Мықәаа сызҿырҭит –
иубама
узышьҭоу?..
Тамшьгьы салсит,
исыздырам
сзыниоу…
Жәеинраалак санымиеит,
ашьҭа
сымбоу…
Џьалҟа ҳәа сдәықәлеит,
схымҭа
ахьсашьоу!..
 
АШЬХА «ҼХА» ИАЗКНЫ
Ахәрашәа исхыҩуа
уара иурӷызуеит,
Ахрашәа сҳәозар,
убжьы
саҳауеит!..
Идырны иумаз –
сылаԥш шуху,
уажәык иуҭааз
уцәаҩа
шсыҟәну!..
Сааизар схәыцуеит,
схьаа усырбарым.
Ушәшьыра сыҵоуп,
уахьыҟам
сзынхарым!..
Идырны иумаз –
сыдгьыл ушаԥоу,
сыблақәа реиҳагьы
сгәы
ушабо!..
Усахьа ҭысхуан,
узбаанӡа ара…
Сан лыблақәа ирызҭаз
са сышҟа
агәрагара!..
Аҳракырахь агәаӷьра
зшо уара уоуп!
Аԥсҭазаара анысшьа
сзырҵогьы
ухыԥшоуп!..
Аӡәырҩы умҩа
ианысхьоу збахьеит,
угәрагара иаԥсоу
ҩызцәас
иҟасҵахьеит!..
Уҿымҭроуп ихьаазго
иахьагьы, уаҵәгьы,
амала угәы иҭашу
сбарҭоуп
саргьы!..
Схәыцуеит угәжәажәара
аҳәалап ҳәа аӡиас…
Уи сахәыҭхәыҭуан,
иахьа
саныруаз!..
Цәашьык еиҳау лашарак сҭаххауам.
Схәыцра уаналоу аҩыҵәҟьа сашьуам!..
Исҭахәуп ҵәыцак
сахныҳәан изжәларц.
Уи уныҳәаҿа акәхоит,
ахаан
умажәларц!..
 
АҨЫЗА УЗБОИТ
Аҩыза – узбоит, ма – узбаӡом. Узбошәа, узымбошәа ҟазҵогьы збаӡом!
Ацха илшьу –
амц сфаӡом,
уҵабырг ахьыҟоу
саҩсны
сцаӡом!
Издыруеит,
сиашақәа
рхала инхаӡом…
Урҭ ахьмаҷу
ашәышықәса сҭаххом!
Уаҵәызны ҳаиқәшәаргьы – сылақәа сҵәахӡом, Амра аҿаԥхьагь – схы ласырҟәӡом.
Аҵабырг
амҩа иану
дааԥсаӡом,
шьарда днаӡаргьы,
имҩа нҵәаӡом!
Ус еиԥш избоит,
ма избаӡом…
Субошәа,
сумбошәа ҟауҵаргьы
зуӡом!..
 
* * *
Џьоук цоит, џьоук аауеит, еилаҩеиласроуп ара… Исҭахӡам сынхацәар, снаскьазго ҟамлар, ицо снарыхьӡар?..
 
ҾЫЦ ИАНШО
ахәылбыҽха исхыҵуан – 26 сцаҳә-цаҳәуа,
ҵхабжьон сырҭагылан – 20 сԥыр-ԥыруа,
агьамаҵәҟьа сныруан – 27 снаҳәы-ааҳәуа,
ишысхыҵуаз
сдыруан – 0
иансызшауа
 
* * *
Ианило
шанчало,
ианԥшыло
шанило,
ианԥсыло
шаныло –
снапсыргәыҵа маӡаӡам
 
* * *
Иҭыхым
асахьақәа
сылаԥш рыдхалоит
Гәнаҳарак
рыцым
ашәыга лашақәа
идырым асахьақәа шәҩы
Рыдызбалоит
ҩашьарак рықәым
сыԥсы зхымлаз
Аԥсқәа
 
* * *
Цәаҳәак
сызҩыргьы,
исзымыҩуа –
алахьынҵа.
Цәаҳәак
саԥхьаргьы,
сызмыԥхьо –
аԥсҭазаара.
Цәаҳәак
сахьӡаргьы…
 
* * *
Акәаԥқәа –
Мап!..
Аҿарҵәиқәа –
Мап!..
Кәаԥзаҵәык!
Кәаԥк
Сзыргыларгьы
Жәбап!..
 
* * *
алашьцара –
мра
иҟанаҵо
шәшьыроуп
ашәшьыраҿгьы
зны
лашарак
акыроуп
 
ИАҲЗЫМДЫРУА
ҲИҚӘШАҲАҬХАРОУП
сақәшәеит –
есҽны
хәыҷы-хәыҷла
сақәшаҳаҭхароуп –
ҳаԥсра –
ҳаиреиԥш иаҳзымдыруа аӡә дақәшаҳаҭхароуп
 
* * *
Сыцәгылазар
амра ишуа,
усхыччароума
исзыԥшуа?..
Ашәшьыра иҵатәоу
џьара,
уҭамԥшыц аамҭа
алакҭа!..
 
* * *
Ақалақь салоуп, амҩа сануп, – сырҭаԥшуеит шәылақәа, шәыгәқәа!..
Ашоура салоуп, абылра саҿуп, – еизызгоит сымчқәа – сцәаҳәақәа!..
 
АИАША ҴАБЫРГХАРОУП
џьара еиқәшәароуп
амши
аҵхи –
шьыжьы
зны аамҭа ааскьароуп инаскьароуп даҽазны
џьара еиниароуп
агәқәеи
ахшыҩқәеи –
хәшәны
зны аиаша ааигәахароуп иҵабыргхароуп даҽазны
 
СШӘЫЦУП ИСЫЦУ
1.
иҟалоз иҟамлазтгьы –
иҟалараны иҟаз
иҟамлараны иҟаз ҟалазтгьы
исзымҳәазтгьы
ишәасҳәараны иҟаз
исымҳәараны иҟаз сшәырҳәазтгьы
2.
исхашҭит сызхашҭыз –
исхашҭраны иҟаз
еилыскааит сеилызкааз
аилкаара зтәхаз
сшәыцуп исыцу –
исыцлараны иҟаз
мышразааит шәареи сареи
зны ҳаиқәзыршәаз
 
ҚӘԤАРА ЕИХОИТ
Исҭаху сзаламҳәац –
абыз
иадыргоит,
иахьнеиша имнеиӡац –
аԥша
исцәагоит…
Ахара џьара
аҳәақәа
еинҟьоит,
сажәа хәыҷ қәԥара
аҳәеиԥш
еихоит!..
 
* * *
амш анца
ҩаԥхьа
ԥшӡала
ажәа сынҵа –
уаҵәгьы
лыԥхала
абар сымшынҵа – сыбжьы
ажәала
адаҟьақәа шәҵа шәсахьа
зынхала
 
СЫМШҚӘА ЕИҚӘШӘАРГЬЫ
амҩа хынтә еихдазаргьы амрахәага сымбаӡеит ҳәа ацҳақәа зегьы хҵазаргьы сышьҭа самжьаӡеит ҳәа
ацәаҟәа еиԥш сӡышыргьы адыд ашьҭыбжь сазҵаалап аҵла амахә сыҵахжәаргьы ашәҭ ахьырҟәшәо сцалап
аеҵә рыбжьы смаҳаӡаргьы изкыда аҟама ажәҩанлых ашьанҵара сылмшаргьы ҟазшьас исауам атәитәых
ахәрашәа зны инҵәаргьы игәылшәаанӡа ауаҩы иԥсыԥ ахҿа зымнаӡакәа инхаргьы иацымкәан аҳәыҳә насыԥ
адгьыл абжьаха сымбаргьы амшын сықәлан сызцаӡом аҵла ахалара цәгьахаргьы хыхьҟа аԥшра сацәшәаӡом
алҩа сыжәҩан иаҵачыргьы ацәашьы сацзаауеит џьара
сымшқәа ҽнак еиқәшәаргьы саанҿасуам мҩабжара сбылуа
лаҵара 21–23, 2012
СЫРБЫЛУЕИТ
СНАПЫ ИАНУ
Издыруада
сымцашоура Шаҟа мшы ихалоз… Дызбахьада,
дзаҳахьада Амцашоура знаалоз.
Аӡәы дсаҩсит иацы, Ҽаӡәы
дсымбаӡаҵәҟьеит, Урҭ исырҭеит ҩ-блакы, Аҳәатәгьы
сдырҳәаҵәҟьеит.
Егьырҭ
зымҩақәа зымшәац, «Амҩа бзиа!..»
рҳәахит.
Зыжәҩахыргьы сымбаӡац, Ԥшак шҳабжьысуа рбахит.
Сымцашоура иазыԥшуеит, Изыхҟьо
изызкугьы.
Сыла шааԥшуа сырбылуеит Мраҵас снапы ианугьы!..
 
АЖӘЕИ АШӘЕИ
ШӘЕИҚӘДЫРХОИТ
Иахьа ираҩсуа, уаҵәы ираҩсуа, зегьы ираҩсуа шәыгәныркылоит, шәрыцҳаршьоит, ишәыцәшәоит…
Ирывахысуа, ирышьҭахысуа, ирыҵахысуа ишәадраӡоит, ишәԥеиԥшуеит, шәеиқәдырхоит…
Ажәа иаҵоу, ашәа иаҵоу, ацәаҳәа иаҵоу, ишәзаҵхӡом, ишәзаҵаҵом, ишәзыршәаӡом…
Шәыхәашьра,
шәызаҵәра,
шәылаҟәра
иарбеиоит,
ишьҭнахуеит,
иарҿиоит…
 
ҲЖЬОУП
акаламбур
Ҳжьоуп!..
Ҳжьоуп азы ҳжьоуп! Зегьы раасҭа ҳжьоуп. Зегьы реиԥшҵәҟьа ҳжьоуп. Иацы ҳжьан, ҳжьоуп иахьагьы. Имариахеит – ажьара…ажьара. Имариахеит, избанзар ҳжьоуп! Ҳжьоуп азы ҳжьоуп…
 
АНЫҞӘАШЬА ҲҴАЗТГЬЫ
иацы иацызтгьы
иахьа иахьазтгьы
уаҵәы уаҵәакәхон
аныҟәашьа ҳҵазтгьы уаҵәы ҳнаӡазтгьы ҳшьанҵахар алшон
ҳаԥсы ҳаԥсазтгьы
ҳзыԥсоу ҳабазтгьы
ҳара ҳа ҳакәхон
 
ЕСҼНЫ ИҲАМОУП АМҨА
Изҳәахьоу
Иҳәалароуп,
Иҳәалароуп иҿаҳам,
Изымҳәо дмаӡа-аргамоуп,
Дмаӡа-аргамоуп
Иҳаӷам, –
Ҳаибарҽхәоит
Ианаамҭам,
Ианаамҭам ҳшәаҳәоит…
Иаҳцәеилагоит иҳаамҭоу,
Иҳаамҭоу
Ҳацәцоит…
Иҵоуроуп
Агәаӷьра,
Агәаӷьра хьшәаӡам.
Ҳлахьынҵа атәамбара,
Атәамбара
Ҳахәҭам.
Есҽны
Иҳамоуп амҩа,
Иаҳзалымхуа есҽны.
Есҽны иҳамоуп аргама,
Иаҳзымҳәаӡо
Есҽны!..
 
ҲҞАЛАР ҲАМЦАНЫ
«аполитикаҿы аиҩызара» азхәыцра аҟнытә
Иацы ҳаршон,
Ҳаршоит
Иахьагьы.
Уаҵәы ҳрызшаӡом,
Ҳҟалар ҳамцаны.
Амца еиқәаҳҵон,
Доусы
Ҳгәаҿы.
Ҳамца дырцәон,
Иақәҭәан аӡыршы.
Хара игылон,
Ҳрымбошәа
Ҟаҵаны.
«Ахәрақәа рнылон», Ҳаӡбахә раҳаны.
Усҟангьы ҳжәылон,
Аҵабырг
Хаҵаны.
Ақәԥара ҳалшон, Ҳахьыҟаз ҳамцаны.
Зынгьы ҳҿыцәаалон, Ҳаицраларц
Ҽазны.
Ахақәиҭра ҳашьҭалон, Ԥхьаҟа ацаразы.
Анаҩс ҳҭанагалон
Аԥхыӡ
Еиқәышьшьы.
Аиааирақәа нхалон
Гәыӷрала ихьчаны.
Ажәлар наскьон,
Аҿымҭра
Ԥшьаны.
«Ҳныхахәқәа ҳәҳәон», Ашәарҭара баны.
Аӡәы ҳидыԥшыло
Ҟамлацызт
Уеизгьы.
Еиқәырццак ҳҩашьон, Ус ҳмыхьааит иахьагьы.
Амшқәа еиҭаслон,
Иаҳзааргоз
Ҵәахны.
Аҩызцәа ҳрыԥсахлон, Ҳрымжьааит уажәгьы.
 
ИЗҲӘАДА –
«АБЖЬЫҬИРА» НҴӘАХЬЕИТ?..
Изҳәада –
алхрақәа цахьеит,
иннажьда агәыӷра хараны?..
Изҳәада –
«абжьыҭира» нҵәахьеит,
инҵәар ҟалома, ицоит ес-ҽны.
Џьоукы
егьараантә ирфахьеит
аџыши амгьали неиқәҵаны.
Аринахысгьы,
зны ирҳәахьеит, –
«иҟалароуп гәыӷрала иҭәны».
Џьукы
шәынтә ифеидахеит, –
иҟоуп ажәлар рмаршәа кны.
Зқьынтә ибеиахарц рыӡбеит,
рџьыба
аҿамбылыр мышкы!..
 
ԤСЫХӘА ЗМАМ
Ҵыхәа,
ҵыхәа,
дырганҵыхәа
ҳашҭа иҭалан иԥшаауеит.
Ҵыхәа,
ҵыхәа
дырганҵыхәа
еснагь ҿыц агәра ҳгауеит.
Хыхәа,
хахәа,
дырганҵыхәа
Ҳгәыӷра рҿыц иҳацәцауеит.
Ԥсыхәа,
ԥсыхәа,
измам ԥсыхәа
џьоук рсахьа снарбауеит!..
 
* * *
Дкәалкәало дыкнаҳауп, Иҵуазеи шаҟа… Имышьҭа далаҳауп, Иниҵуазеи шаҟа… Ажәҩангьы гәнаҳауп, Дызшаз агаӡа. Аҵлаҿ дыкнаҳауп,
Ихжәаанӡа ахаҭа.
 
ИҲАУААНӠА ҲИАША АЦКЫ
Ахьҭақәа аҿалеит Аԥсны, Даҽаамҭанык иеиԥшымкәа. Анаҟә ҳхыҵроуп лассы, Иаҳбарҭахарц ҳамҩақәа.
Ҳазҭаԥшуа зегьы «блакы», Аш хылазшәа ихәашьуп… Иҳауаанӡа ҳиаша ацкы, Ҳгәыӷра алаӷәраҿы иҵәахуп!
 
ИЧМАЗҨЫЗ АҲАҚЬЫМ
«Аҟәардә аҽыжәлара» ҽырбаган имбароуп,
уи «жәларык рыбӷа иқәыргылан итәало».
Ауаа-мҩасцәагь рҵабырг рыхьӡароуп,
ажьа шкәакәа зкыз ҿырԥштәыс даарымго.
Зынгьы ахақәиҭра ахархәашьа рҵароуп
ажәлар, зиааирақәа насыԥла изҭынхо.
«Имшәакәа», ламысла ихьӡ рҳәалароуп,
ичмазҩыз аҳақьым – ахәышәтәра зылшо…
 
АХАҾРА, МАМЗАРГЬЫ
АГӘЫРӶЬАҾҲӘАША…
I know well there is naught to conquer light…
Mussa Jalil
(«Агәра згоит алашара зегьы
ишреиҳау…» Мусса Џьалиль)
Ҳааизар ҳаиҭазҳәо
аха еснагь
ҿымҭра мацарала агәҭыхаҳәара ада
даҽа «гәаӷьрак злаӡам»
ажәлар раԥхьа ақәгылараан
ирықәтатоу ахәша
рықәыршәшәаны
аки-аки анааиқәшәало «ҳәаак змаӡам»
ҿыцбараха
аилаҵәара иаргәытәуа
ирҳәарызеи ҳәа рҩызцәа аныԥшуа
иҳамбаӡакәа рыгәҭа иҷҷарымашь
акгьы ҟамлаӡазшәа ҳазхәаԥшуа ақьышәқәа еидылоит афымцатә цәаҳәақәа реиԥш амаҷар цаҳә-цаҳә рықәҭәар иашьрымашь
Харак ацны
имлашьуашәа
адәы иқәлан иааиуа аԥшаӷьы аԥшқа инапсыргәыҵеиԥш аҽырҟәымшәышә ииуашәа
аԥенџьырқәа иркылышәшәарц ианалаго иҟамлаз аибашьра ҽыҵгас иҟаҵауа акыдыршәылақәа рыла аҽышәаҳара рҭахушәа иҳәацәауа
ауаҩы иахьиимбуа
агазеҭ аԥжәахақәа зыдзырҷабло лашараказы имаҭәахәушәа ҭагалантәи ахапареиԥш здақәа канӡауа
Хәмаррамзар алахьынҵа ԥазыршеиуа
еиҭа алақәа инеивыс-ааивысуеит аҳаирпланқәа рҭахашьа ҳарбауа
Аӡәы ицәыӡ
даҽаӡәы изы инасыԥзар
ҩ-ҳаԥык рыҩналарҭа
џьарак ишыҟоу ҳәауа
уи ала маӡа хәыҷыкгьы аартуа
нас идуу еснагь ишшәарҭоу ҵәахуа аҽгәара цәаӷәаны амахәыда каԥсаны
уи ала абиԥарақәа реимадара аарԥшуа
идууӡӡоуп ҳәа иџьаҳшьо
ҵыкәкәо ишнеиуа ианмаҷхо
аха ҳара
аџьашьара ҳанаҟәымҵуа ҳәа иԥшуа
уажәшьҭа ашәақь
иеивоу агәыцәқәа рсахьа мацара акәым
рыбжьгьы шахам азгәаҭауа
аԥынҵақәа еидҽырбалоит џьоукгьы
ҳжьауа
Ҿамҩак иадамхаргьы
наҟ-ааҟ идыржәызтгьы
есҽны ицо рдагәара апроцесс
аанкыларазы
акы имаҭәахәхаргьы здыруадаз
ауҩы дызхааным
хәшәи-быӷьшәи ргьама анырбахьоу
ирҭаху-ирҭахым
еиҳабыкгьы џьара шьанак рыдызбалозар
ҳәа
икылкааны дрыхәаԥшхьандаз
игәырӷьара ахы иоужьны
ԥшӡала уи ашәышықәса шәырҭысааит
ҳәа
уаҳа лафк аныҟаӡам наҟ-ааҟ амца зыцрыддуа алымҳақәа дрықәныҳәахьандаз
5.
Раԥхьаӡакәны иԥхаз амра ишыԥхара азымдыруашәа ишаҟь-шаҟьо ажәҩан ианкыдхала ауаа рзгьы иҿырԥштәхазар уи џьашьатәума
рӡамҩақәа еилыԥхаауа изҿало
амыҵмыџьҵла
ашьапы иҵакны аԥҟара иахьашьҭоу
иқәуа
нас ргәы ԥшааны
инеидыла-ааидылахуеит
аныхачаԥеи алахьи рыҟаҵашьақәа ҟаҵауа
зны «ашьапҟьаҟьақәа» ҳәа изышьҭаз
«ршьажәцәа» рнапы ианықәгылауа
ихалан
рӡамҩақәа рыҭра иҭыҵәраауа
«Ӡыӷраԥшь иԥацәа» ракәушәа агәра ҳаргауа
6.
Аамҭа наскьацыԥхьаӡа
изцыло ашәара
ахылҵ ирҳәарызеи…ахәыцра
акәты акәу
акәтаӷь акәу раԥхьаӡа ихьчатәыз аҵеира аныҵаауа аамҭазы
анбанқәа ахьыкакан еиԥш иҟәшәаны абри оуп ҳәа зыхьӡ ҳҳәаша
исабрадамзар аӡәгьы иҿамкәа иззыгәдуу
бжеиҳараҩык ирхашҭшәааныҟарҵо
ианыргәаларшәатәу
иахьарнахыс иҟалаз
аринахысгьы…
ҳанааиқәшәо зыгәра ҳгаша
иззаҳҳәаша –
агәырӷьаҽҳәаша.
 
ИГОИТ АШЫШҚАМСҚӘА РЫБЖЬҚӘА
зааишьа бзиоу роуп зынхашьа атәы маӡоу ҳәа аӡә итәы мацара акәым рыбжьы ахьынаӡо зегьы зцара иалачазгьы
амардуан ахьымчу рбаргьы иҳаракӡоу ак цароуп ҳәа амшгьы шнеиуа иақәымкәа иахьырԥымлоӡо уеизгьы уаҩ дзынаӡаргьы
амҩа аҵәаӷәа иарганы иаҳзымдыруа агәаӷ ҭархам ҳәа ашәыга еиқәарақәа рхьыкәкәа ираназыжьуа дмаӡаны зны изеилаӡаргьы
ицоу аԥслымӡ иалаԥсны рсахьа амакны амшынҳәа ақәыц ианылоу ицәкәыкәуа еибамга цәаҩақәак аарԥшны оумаӡак рылымшаргьы
аҩын дуқәа рҭыӡқәа куа аамҭа агьама ҷыда жәбап ҳәа игоит ашышқамсқәа рыбжьқәа –
аҩызцәа ҳагәра еибаганы
иӡбоуп ҳхылҵшьҭра аԥеиԥш уаҵәгьы
 
ШӘХАРԤ ԤХАНАҴЫ
«аԥсуаа ҿыцқәа» шәахь
Ацәҟьарақәа анкыду шәызқәаҿ досу, ахәархь шәаҿагылоуп згәыӷра ласу!..
Ажәҩан анхьаԥшуа
еицамкуа аԥштәы,
«шәхәыцра ҵаулоуп»
измамгьы аҳәатәы!..
Зегь азеиԥшра аума абзиабара ацкы?.. Ацәҟьа шәақәгылоуп шәхарԥ ԥханаҵы!..
 
АГАГЕИԤШ ҲҬАМХАРЦ –
АМРА ԤХАЛОИТ
иубома
ихыҵуа аԥҳәысеиба лыхш ЗЫԤСЫ алоу атәымуаҩ
иқьышәқәа
шрызцо
зыҵәҩаншьапқәа ЗЦӘЫӠЫЗ абырг тәанчаҩы изаанхаз имшқәа анижәуа
дшахәо
иуаҳауама –
аџьармыкьаҿ дҳәацәоит Ан иалахәаахәҭуеит уи
лыхшара
рҿаҵахәы
уқәлацәа қәыԥсычҳауа ишнеиуа РГӘЫ ҟажо агәыӷра ахьрыцымныҟәо
игәнызго
аразҟы
АГӘРА УГОМА
аҿарацәа зынасыԥ иаԥыло ирыздырӡом рҭаацәара ҿыц
иаԥеиԥшхо
уаҵәы
иаҳаҭыр рбом џьабаала инхо
абырлашеиԥш аԥхӡы-цқьа
казыԥсо –
АУАҨЫ
аҩыза
улахь шеиқәу ҽырчча ҟаумҵан аԥарԥалыкь алашьцараҿ иҭахар
шалшогьы
умӡан
аамҭа алашәра уацымцан иахьа агагеиԥш уҭамхарц
амра
ԥхоит
умшәан
 
ХАРАНТӘ ИААУЕИТ АӠЫХЬҚӘА
цәыкәбар – цәыкәбарла
аӡышразы
еизго
ҳабдуцәа
аҿыхәо
агьама
бо
аӡамч
уоуааит
азеиӷьшьара
ҳхьыгӡо
харантә
иааргоит
аӡыхьқәа
то
цқьаҟәыӷарада
ишыҟам
аԥеиԥшра
ҳарбо
ҳабдуцәеи
аӡыхьқәеи
рыгәшәымшә
еибаҳәо
ацқьареи
ацқьареи
рыгәра
еибаго
иааит
иахьанӡа
адгьыл ашәа ҳәо
аҵеира
рзыҳәан
аӡыршьҭрақәа
ззо
ҳазхылҵыз
рыцқьара
ԥхьаҟагьы
ҳаиқәзырхо
 
ҲҬЫНЧРА РЫМШЬУА
Аӡиасқәа аныԥо, – Ахақәиҭра зҭаху, Аԥанаҿ иеицылоит Ацәыкәбарқәа иԥҽу.
Рымчқәа еизыргоит, Амшынаҿ инаӡарц. Амҩан еиқәныҳәоит, Рҩызцәагь рыхьӡарц.
Аӡиасқәа мҩасуеит, Иҭамбар инҵәаӡом. Рышьҭыбжьқәа ааҩуеит – Ҳтәар ҳзынхаӡом.
Рымҩақәа дырыз Аиааира иазгәышьуа. Аӡиасқәа ныҳәаз – Ҳҭынчра рымшьуа!..
 
АМЦА ҾАЗҲӘО
Амца еиқәуп
ахәышҭаараҿы,
Аԥырӷы илышәаз нхаӡом…
Ауаџьаҟ иацлабуеит амҿы,
Иара
игәыӷрақәа былӡом...
Аҵх ианымшәо
аҩнаҭа Ахы,
И-Рада гәышьагьы нҵәаӡом.
Амца иацбылуеит игәы,
Уаҩ дызнымшәо
ҟалаӡом…
Ақыҭа ааныжьны иахагьы,
Уи ихшара реиԥш дызцом...
Дзыцәшәо –
иџьынџьаҿы уаҵәы
Амца ҿазҳәо дибаӡом!..
 
НАСЫԤЛА ҲАИЦЫЗ
Цәаҳәакгьы самарам –
банысымбо,
зсахьа аҭыхра сеилаҳауа ес-ҽны…
Бара боуп
изыбзоуроу ианыҽырбо
сҩыга,
сҩымҭа сахьаркны.
Бсыцыз
смуза бсыцлашо,
бысмеигӡан блахьынҵа сбаны…
Ҳамшқәа наскьааит
инымҵәаӡо,
насыԥла ҳашнеиуа ҳаицны…
 
БЗИА ИЕИБАБО АГӘҚӘА
рышьҭа ихылан
икәаԥ-кәаԥуа
иааиуан ааԥынтәи ақәа шәыԥшқацәоуп ҳәа
ирықәмақаруа
иахьеиҿаччоз абыӷьқәа
имырбааӡакәа
имҩасыр шамуа
имӡакәа иранаҳәон ақәа амшын ахьышьҭаз
«икам-камуа»
иханагалт ацәқәырԥақәа
ақәа рыхьӡомызт
икәаԥ-кәаԥуа
инаӡеит ршьаҿақәа
амшгьы рзааиуан
ираԥысуа
уажә еиҵыхны ашьапқәа
амра кылԥшит ишам-шамуа
иранашьо ашәахәақәа
уаҟа еидылеит ицаҳә-цаҳәуа
бзиа иеибабо агәқәа
 
* * *
ИАХЬА
САРА
БЧАРАҾ
СТӘАН,
Исылзырша сыздыруам…
Иансаҳа инаркны
исҳәауан –
Амрагь уаҳа исныруам.
Жәацы алафқәа еибыҳәо, Амшын ахықәаҿ
ҳҽырбауан…
Усҟан иҭааз сымца рҿыхо,
Иахьа
бчара
руан.
Иҟалозма сақәымныҳәар Бынасыԥ,
бааԥшуан.
Сгәы иаума сыбжьы ҭызгар, Исҳәалак
схәаҽуан…
Шьҭа еилыскааит иацы иҳахьыз,
Ҳҩыџьегь ҳаццакуан…
Аха сара иахьа иџьасшьаз – Иахьа
бчараҿ
стәан!..
 
АЖӘАКГЬЫ БНЫМЛЕИТ
шаҟа ӡиас ыцәоузеи
бара
уаха
бызмыцәеит
шаҟа ӡиас брыруазеи
мҩак
гәаӷьны
бзанымлеит
шаҟа цҳа хысҵозеи
уаҳа
цҳашәак
бзымҳәеит
шаҟа жәа бнысҵозеи
бара
ажәакгьы
бнымлеит
 
* * *
Ашьац
ақәа иаҳәар,
Ибдыруеит ҳӡыҭуеит.
Ҳара
амра ҳаҳәар,
Ашьац былуеит.
Ҳара
ашьац ҳаҳәар,
Ҿымҭкәа ҳӡырыҩуеит.
Ашьац
ҳара иҳаҳәар, Ҳазқәа хнаҩауеит…
 
Ҩ-ШЬҬАКИ ШЬАҾАКИ
Абар иахьеицу
Бышьҭеи сышьҭеи,
Ҳалаԥшқәа анеиқәшәа инаркны, Амца ибхьысыз бацәшәаны, Амҩаҿы бсыхьӡар бҭахны…
Бсыхьӡала…Иҳәала:
Уаха иеицу
Ушьҭеи сышьҭеи
Знылаз адгьыл шанханы,
Ҳаиԥылашьа агәра ганы,
Иҳарҭеит ҳамҭак,
ҳамҭакы…
Еизыразны ҳагәҭакы, Ҳцалап мҩак иангылоу… Ҩ-шьҭак ирыгыз шьаҿаны Иҟалоит аҵх ҳазгәылоу!..
 
СХЫ СБЫРЖЬЕИТ
ажәҩан иалышәшәоз
аимхәыцқәа
бӡамҩа иадланы ицон
ақәа арыци сажәа ҿыци былабжыш иаҟарахон
амш еилгаанӡа ҳаидгылан иаалырҟьаны сыгәгьы хкәеит
икаԥсаз ақәа сылагылан
ҽазнык
бсыхьҵәыуозшәа схы сжьеит
 
СБЫҚӘӠУЕИТ
алаф
сыршьуазаргьы сыршьааит – бқәышә цаҳә-цаҳәқәа сырбылааит
сақәӡуазар
сақәӡааит –
бӡамҩа
аҵәахҳәа
сагәӡааит
 
БЫЦЦАКЫ
Са сыбзиа,
Ба быбзиа, –
Сгәы бышҭоу
Илгоит ҽаӡәы!..
Аҵх бзиахь
Амҩа бзиа, –
Ҳгәы бахьӡарцаз
Быццакы!..
 
АК СЫЗНЫЖЬ
быгага сызныжь иамуазар – бцәаара
ак сызныжь
ак сызныжь
иауазар –
бқьышәқәа
иамуазар –
бнапқәа
бшьапқәа
хрыжь-хрыжь
ак
сызныжь
 
БСЫЛАША
бсылаша
сбылашап
ҳҩыџьегь
ҳлашап
бсылаԥха
сбылаԥхап
мышрақә
ҳаилыԥхап
бсылаха
сбылахап
ҳаԥсқәа
еилахап
бсылаҵәа
сбылаҵәап
бааи
ҳаиразҟхап
 
АҾЫМҬРА БАБЖЬЫЗГО СЫРҲӘА
Сзыхҟьа сабҳәом,
Бсылацәажәом,
Амшгьы ҳархәлоит
Ҿымҭ ҳаштәоу.
Ҳзынха сабҳәар
Ҳгәы ҳҭацәажәо,
Ма са сажәа
Базыԥшуоу?..
Ҿыц бабазшәа Сгәы, сзырҟьалаз Амшын иақәысҵоит, Ҳазмоу.
Згәы иҭаз ззымҳәаз
Ҳара ҳакәу,
Ма ҳгәы иҭахәмарыз
Цәқәырԥоу?..
Амра ԥхазшәа
Зегьы рзыҳәа,
Агәы рҭынчны
Ишцо ббахьоу?..
Анасыԥгьы
Ҳаҩсны ицарцу,
Ҿымҭкәа ашәшьыраҿы
Ҳаштәоу?..
Абас мацара Ҳзыргәаҭеиуа, Ҿымҭрак Ҳацныҟәоит иаҳәо…
Ибаҳахьоума Сҩыза аҿымҭра, Аразҟы ахьӡ ҳәаны Иҳәҳәо?..
 
СБЫҲӘОИТ БЫЧЧА
быблақәа бхачча
бырҭачча
беиҭачча
исабҳәахьо бхаршҭуа
сбыҳәоит бычча
зӡамҩа ҟаԥшьхаша
иҵегь иԥхаша
сышҟа банхьаҳәуа
сбыҳәоит – бычча
сгәыӷрақәа зԥаша насыԥла иззыԥхаша бқьышәқәарҿ ихәмаруа быччаԥшь каԥса
сыблақәа схаччар
бырҭачча
беиҭачча
сшыччахьоу схаршҭуа
бысмыҳәан учча
 
БЫЧЧАԤШЬ САЦӘАЖӘОН
быччаԥшь иацназго ччаԥшьык Анцәа иҟнытә исмаҳаӡац быччаԥшь иеилаҳаз млашьык сара сеиԥшгьы дҟамлаӡац
быччаԥшь сацәажәон мчыбжьык сара аҽныҵәҟьа агәра згеит – баргьы бшашьҭалаз ччаԥшьык сзымдыруашәа сыччаӡеит
 
СШАҬАЛА СГӘАҾЫ
Ицаҳә-цаҳәуа амра аԥхашьа, Иахьа ҷыдала сгәы азцоит. Изырԥхазгьы быхьӡ аҳәашьа Сшақәшәо агәра бсыргоит.
Сара сгәаҿы ашҭа шбаҭәаз Дырны ибыдыбкылт аира, Схаҿы иҟамызт сшыбшаҭоз – Бшаԥсахозгьы сыгәбылра.
 
АНАСЫԤАЗЫ ҲБЫЛЫП
аӡыркәиқәа срыла
рыла
башҭа сҭалеит сԥырԥыруа
алашара
сгама
аргама
алашьцара мҩақәа шьуа
шьыжь иаашаанӡа
бхала
схала
аӡыркәиԥшрақәа ҟаҵа
анасыԥаз
ҳалаз
ҳалаӡ
аҵх аашаанӡа абылра
 
БЫҞАНАҴ СЫНХОИТ
исхыҩуеит ашәа –
сгәы иҭоу бажәа
аԥшқа иеиԥш
сгәыклоит
исныҩуеит изҳәаша ашәақәа рашәа уамышьцылан бҳәоит
исныруеит ацашьа
исылсны бажәа
ажәҩанахь
иеихоит
инхааит аҳәашьа
исцәымӡуа башәа
быҟанаҵ
сынхоит
 
ҲАРБАРЦ ҲАИЦНЫ
бзиа бызбоит
бшысымбо
ҵәахны
гәаныла сыббоит сбылыр ҳәа бшәаны
ҳахьыҟамыз ҳцоит
ҳаашьа
аҽакны
ҳагәқәа еибажьоит ҳарбарцаз ҳаицны
 
СЫБЗЫԤШУП
Маҷк оуп исыгхаз,
быхьӡ
саҳауан.
Алашьцара ныхуа
сбышьҭан,
сыԥшаауан.
Бхарахеит уажәык, сарлашәуеит уаха.
Сҿаҳахар ҽазнык,
бызбода
беилыԥха.
Бсахьа сгәаҵа иҭоуп, бахьызымбо бкәашоит.
Уахак са схала стәоуп, сшыбзыԥшу исыршоит.
 
АБЫЗ
АШӘА
абыз
ашәа
аҳәо
иҟаларцаз
аҿаҳара шәаиааи
ԥхьанатә –
ашәа
амаӡақәа
аатларцаз –
аҽырдагәара шәаҟәыҵ уажәнатә
 
АҴЛА ДЫЛБААИТ АУАҨЫ
аҵла
дхалан
дылбааит ауаҩы…
иалшон
амахә дықәхаӡаргьы,
аӡәы дибаргьы,
ма димбаргьы,
мышкы
хәлаанӡа иадамхаргьы,
дшахьынҳалоу
иԥсы нхаргьы
мамзаргь,
аҵла
игәаӷьны,
иҟалап,
адацқәагь ԥыртланы,
хыхьынтәи инапы данкны,
дылбаанагаргьы
дыжьжьаны
усҟан
илшон
ихы ихьчар,
аҵлагь аҳаҭыр ибар, дхалан ацәқәаҿы днаԥшлар, имҩахәасҭа инарбар…
аҵла дхамларц
дылбааит ауаҩы
 
ИСҬАХЫМ ИСХЫҴУА АԤСЫ
Ҳаԥсы анҭало, нас иахьҭало жәдыруама шәара?..
Ҳаԥсы зҭало, ҳаԥсы шҭало здыруада, ишәҳәа?..
Зны иаҳхыҵуо, еиҭа иаҳхало, ихәмаргоума ҳаԥсқәа?..
зыԥсы зхыҵуа,
нас изхало,
среиуазарц сҭахым сара!
 
* * *
Иаха иԥакәаз ача ифеит, Изҳәада уи дашьуеит ҳәа… Акыр ԥакәала дчахьеит Абаржәык смыпсып ҳәа.
Иара аԥакәа дацәшәаӡом, Сафоитҳәагьы дхәыцуам. Иџьоушьаша – шәызбаӡом Ича иаҵашьыцуа…
 
АНИ-АРИ
аӡәы – аԥсы
ҽаӡәы – абза
ани –
абааԥсы
уигьы – аԥсы
анигьы – абза
ари –
ибзоу аԥсы
 
САЦӘЫХАРОУП АРИ ҲАҨНРА
Сгәаҿы иҭагьежьуа
аӡмыжьеиԥш,
сшьа ҭацәажәоит адақәа,
cхазы сыҟам
амыҵмыџьеиԥш,
cцәа жәпа сҽылаҳәа џьара.
Сыцәқәырԥара схало, ихало,
cышьҭԥаа саман ицалоит –
уаҩ дахьыҟам
иҿаҳа-дагәоу,
иасыкәыршан зегь сырбоит.
Уаҟа сашәа
ақьышьқәа ирҵәаԥшьуп, уаҟа сажәа рԥоит абжьқәа,
гәырҩак ахьыҟаӡам
икҿаршәуп,
уаҟа исԥыло слахьынҵа.
Ажәҵарақәа
снап иантәалан,
наунагӡа иҟарҵоит рыҭра,
аҩы шкәакәа цқьа
саҿыхәан,
сацәыхароуп ари ҳаҩнра.
Ажәҩан иалышәшәоит абырлаш,
шәара шәсахьақәа сзырбо, уаҵәгьы шәгәыԥшқара
санылашт,
ҿымҭрак шәыҭаны санцо.
Гәыӷрашәк здысҳәало шәансеиҩсуа,
маҷк шәааҭгылар ҟамлари,
шьҭа иарбан ҳамҭоу
аҿымҭра иеиҩсуа,
иарбан мцаԥшьу иалам уи.
Ауаа шыҟаҵәҟьоу ҳамӡароуп, –
ҳара ҳшыҟаҵәҟьоу ҳзырбо,
амцашоураҿ
зегь шәысбарҭоуп,
амцашоуроуп шәысзырбо.
Шаҟа мчыла
ушьапқәа ухаз,
угәы иҭалаз шаҟа шьа,
убриоуп
араҟа иуныруаз, убриоуп узгоз ԥхьаҟа.
Ҳазшаз имаҵ зуа
дыԥшыхәуан,
снап иахаз ахьы иԥшьон, Анцәа хыхьынтә
дизыԥшыхуан,
аҵарҭыша игошәа збон.
 
МЫШКЫ МАҶУП
СЫЗҚӘУ АМҨАЗ
Иахьа ҽазныкгьы аҵх иахшеит аԥа, сарҿыхеит агәырӷьа сазҳәаз шәыбжьы. Ҽазныкгьы иит иҭахаз ацәқәырԥа. Ашамҭаз ихырхәеит ажәҩан лаҟәны.
Адгьыл сагәылсит, сашьҭан шәбара, Ишәхылҵыз ашәала исхалеит сыԥсы. Амшын ахьӡеиԥш ишәхашҭхьаз ара, санылеит насыԥла исырҭәыз шәнапы.
Сызиааиуа лашьцарак саҩсуеит хаха, шәара шәахьыҟоу снаӡар шарԥазы. Есҽны сшәыциуеит суаҩызтәуа ауаа, аха, иҟәнысшьоит амҩа мышказы.
 
УГӘЫЖӘЛА САКӘЫХШОУП,
САШЬА!
Черқьестәылатәи Сашьа – Артур Кенчешаов уахь
амра ахшара –
алашара
иалҵыз
ҳажәларқәа рхыԥша
ес ашара
ҿыц
аазгаша
аҵеира арҿыхон
есымша
усҟан
алашьцара
ԥхьацан
ашәарҭара агәы шьуа
аԥсуа
адыга
ҷкәынцәа
инеиуаз
иудызбалоит рҟазшьа
ажәытә
узхылҵыз
рашәа
аҳәашьа
рыкәашашьагьы ҟаҵа нас
иаҳҵап
насыԥла анхашьа иаҭаххаргь насыԥла аԥсра
иахьа
сыбла ихымҵуа
ихгылоуп
иацы убла ихыз
ашьа
угәы ззыбылуа
уаԥшәымоуп
угәыжәла
сакәыхшоуп
сашьа
 
СЫШӘԤЫЛОИТ
Снеиуеит амра сгәыдыҳәҳәала, Инымҵәо сықәуп амҩаду. Ажәҩан саламзаргь сҳәатәала, Сыбжьы рыцлоит иазыԥшу.
Аԥша сышьҭазар маӡоума, Сымҩаҿ сышьҭа еимаԥсауа. Жәҩанк ахалара мариоума, Еиҭымхаз амза ҵәаӷәауа.
Сышьҭа нхарцазоуп сызнеиуа, Са сышәԥылоит уи азы. Шәышьҭа ылышәхырц сгәаҭеиуа Амҩа шәыҵасҳәоит уаҵәгьы.
 
НЫҲӘАԤХЬЫӠК АХЬСАҬӘОУ
Сануп зегь реиҳа иҭбаау амҩа,
схықәкы
ԥсҭазаарак иаԥсоуп.
снеиуам сыбла ихызшәа алҩа, гәыла избашагь сазхиоуп.
Аԥша исԥыло гәалак амоуп,
ҭынч сымҩасыр ҳәа
ишәоит, –
иансыцрасуа мцаԥшьрак алоуп,
аԥырԥырҳәа
сеицрашәоит.
Сымҩа ахьеихдоу иԥшыхәуеит
аԥҭа еиқәарақәа,
еилашьшьы…
Ашьац сақәгылаанӡа исныруеит
аԥеиԥш ишеигәырӷьо
шьыжьы.
Насыԥк сеилаҳауа сашьҭоуп,
схықәкы сшабылуа
снаӡарц, –
ауаҩы ныҳәаԥхьыӡк ахьиаҭәоу,
имҩамсуа
сыуаҩрагьы нхарц.
 
АРЫӶЬАРАХЬТӘИ УЛЫМҲАГЬ КЫДЫЗ
Арыӷьарахьала ҳажәҩахырқәа еидын, аха уи аганахьала ддагәа-лашәызаарын…
Џьоукы исарҳәо схы ишҭалаз, Сара стәыҵәҟьа схаршҭ ицеит. Сҩыза узхәыцра еиҭа сшалаз, Усымбар акәушәа сдырҳәеит.
Атәым цәажәарақәа исышьҭаз, Слымҳа иҭыҩуашәа саанхеит. Анаҩс уҩызара иахықәааз Акгьы схарам, ус сҟарҵеит.
Абас еиҵухит шьаҭанкыла, Уажәа нҵәомызт уи аҽны. Са сандәықәла сгәы саныла, Уаҳа игомызт уаҟа убжьы.
Ус ҳаиԥырҵит адырҩаҽнынӡа, Иацтәи схаршҭуа ԥхьа сцауан. Уара еиҭах џьоукы иҿыцӡа Улымҳа рымҵакны утәауан.
 
СШАШЬУАЗ ЗДЫРУАН УАХА АҨЫ
Иамоузеи уахак схы стәымзар, Иалоузеи, нас, уи мбатәыс? Исхароузеи шәа ишәыцәтәымзар Аԥсҭазаара змоу рххатәыс?..
Излаҟозеи шәгәы ҭацәызар, Ишәымоузеи уа шьатәыс?.. Акрамоума, ҩык сашьызар, Схы ззымдыруа, анцәа иныс?
 
ЗХЫ ИАНЫҚӘУА ДЫСЗАШШУАН
Зхы згәы алаҟоу дысзашшуа, Иуҭахым, иҳәеит, субар. Уаҵәы шыҟазгьы дынхьаԥшуа, Иубарым, иҳәеит, схабар.
Са сызлаҟоу уи дазымҵааит, Са сгәы иалақәо иҳәауам… Сцәаҳәақәа ажәа инырҵааит – Зхы ианықәуа игәра згауам.
 
СРЫЦӘЦЕИТ
ақалақь хеилага салԥырит
сцаӡеит
ауаа рԥагьара салҵәырит
сацәцеит
исыхьраны иҟаз салаԥшит
сшәеит –
уаҟа мҩақәа еибахәаҽит –
шәызбеит
 
АУАҨГЬЫ ДЫНҴӘОИТ
Ауаҩы дшаны хәҭа-хәҭала, Аганқәа дыргон деимҵәаны. Иԥсаҭа рымбеит, хаҭала, Мҩак дшанысуаз уи дуаҩны.
Рхы дадырхәеит ҩнаҭала, Ҳара даҳтәуп ҳәа дрыӷӷаны. Зегьы дшыртәыз уи гәаҭала, Дынҵәеит дитәымызшәа аӡәгьы.
 
ҲРЫЦҲАШЬА АНЦӘА
Узҭиуа – ҳара, Узыхәҳауа – ҳара, Згәы былуагь – ҳара, – Сыԥсадгьыл Аԥсынра!
Ҳрыцҳазшьо – уара, Ҳахьзырхәуа – уара, Зҿы ҳашшуагь – уара, – Сыԥсадгьыл Аԥсынра!..
 
* * *
Сыԥсадгьыл
хазына
суқәныҟәар сҭахӡам
сшьапышьҭа уагар
ушәытар ҳәа сшәаны
Сыԥсадгьыл
хазына
суцныҟәар сҭахәуп
ҿымҭкәа умбыллар
сбылыр ҳәа ушәаны
 
АМРЕИԤШ АԤСНЫ
Алашара збар издыруеит, Аҳәеит аҵх, еилашьшьы. Ашацкыра ҿыц аныруеит Анцәа иишахьоу Аԥсны.
Асаркьал агәы хыҭхыҭуеит, Ҳара ҳҿымҭра иазыԥшны. Алашара-шәа ҳахнахуеит – Анцәа иишахьоу жәлары.
Ашамҭазы анаҟә хыҵуеит, Амра цәырҵуазар шьыжьы. Еиҭа ԥышәарак ҳахысуеит, Амреиԥш ҳалаԥхарц Аԥсны.
 
АУАҨЫ ДАҲШЕИТ
Аԥсҭазаара шҳамоу,
ҳашьҭоуп ҽакы, –
иаҳамбо,
иаҳтәым,
измам аҳәатәы…
Иузаахәом,
иузыҭиуам ззаҳҳәоз иацы, аџьармыкьаҿы ахәшьара аҳҭеит – ҳаԥсы.
Абзиара ҟаҳҵошәа дҳарбеит иахьагьы, ҳааигәа игылоу, иҳаргылаз харагьы…
Аԥсҭазаара аганқәа ҳхәыцуеит
уажәгьы, –
ауаҩы деиҩаҳхуеит,
ҳахнахӡом
игәгьы.
Аамҭа
иҳаҭәоу
ҳзырҩашьом уеизгьы,
ҳхы ҳамжьааит, имҩашьааит ҳхаҿгьы.
Ишәҭаху,
ишәҭахым,
ишәасҳәоит ҽакгьы:
шаҟа сыԥхашьозеи,
схазеиԥш
шәа шәызгьы!..
 
САԤХЬАҨЦӘА ШӘАХЬ
Сыԥсы шәалахеит шәара,
Шәыԥсы сшьоит…
Сгәаҿы салагеит
аҩра –
Сгәаҿы шәынхоит.
Ақьаад ианӡалаӡом зегьы,
ақьаадгьы нҵәоит… Уажәшьҭа исыманаҵ
агәы,
сгәаҿы сырҿиоит.
схы шәаҟәыҵ
агәра шәымган
сгәы шәаҟәыҵ
акгьы шәымҳәан
шәыԥсы цқьазар
шәыԥсы шәшьа
сыгәра жәгазар
сыԥсгьы жәга
 
ШӘЫГӘРА ЗГОИТ
Сааит
Шәа шәышҟа Сажәеинраала сгәыҵак, – Шәыгәра згеит!..
Сан леиԥш араҟа Исзыԥшыз схәы ыҵак, Шәыххь згеит!
 
* * *
…асахьа
аҭра ианҭыҵуа
ажәа
иахалоит аԥсы
ацәаҳәа
арасеиԥш
иангәылҵуа
апоет диилоит
есҽны!..
 
СЫҬӘУЕИТ
АРАСА АГӘЕИԤШ
Ажәа
ансыцло,
сцәаҳәа
анҿыцхо,
саҟара
сыцло,
саҟара
сыцло,
сыҭәуеит
араса агәеиԥш…
Расак шымҭәыц.
 
ИАНААМҬОУ…
Салагеит,
сагьалгоит
уажәтәи
аԥсҭазаара
есқьынгьы,
ианаамҭоу,
иахьаамҭоу
ишалаго,
ишалго
еиԥш
зегьы…
 
ИААШӘЫРТЫ СЫШӘҞӘЫ
Иаашәырты сышәҟәы
ҩнаҭак агәаны,
Уи ахәра арӷьоит ҳәа
ишәмыԥхьаӡан…
Шәнаҿыхәа сӡыхь-хәыҷ,
агьама баны,
Нас ахәырбӷьыц
ишаҵамхо шәымӡан.
Иаашәырты сышәҟәы
мҽышак аҽны,
иаарту суахәама
шәаҩсны шәымцан…
Шәаамҭа иацәыжәгар
сааҭқәак ӡаны,
Усҟан сара сышәԥылоит
быӷькаԥсан...
Иаашәырты сышәҟәы сҳәом ес-ҽны, Ишәдыруазар сашьҭам ахааназ ахан… Аха мышкызны шәзыҩналар сыҩны, Аӡәгьы изыгәаӷьуам – баша дбылуан…
 
ЕСҼНЫ
СЫҞОУП
ШӘАРА
ШӘЗЫ
…Ара
сыҟан
знымзар
зны,
ара
сыҟан
мышкахь
знык…
Ара
сыҟан
даҽа
зны,
ара
сыҟан –
адунеиаҿ
мшык…
Шықәсы
мышрақә
инаркны,
иахьа
сыҟоуп
шәара
шәҿы…
Гәыӷрак
шәысҭаларц
уаҵәгьы,
ес-ҽны
сыҟоуп
шәара
шәзы!..
